/ /rje btsun rdo rje 'chang sgo rum pa chen po kun dga' legs pa'i blo gros rgyal mtshan dpal bzang po'i zhal snga nas kyi rtogs pa brjod pa'i gtam ngo mtshar yid bzhin gyi
chu gter bzhad pa zhes bya ba bzhugs so/ /

/ /rje btsun rdo rje 'chang sgo rum pa chen po kun dga' legs pa'i blo gros rgyal mtshan dpal bzang po'i zhal snga nas kyi rtogs pa brjod pa'i gtam/ ngo mtshar yid bzhin gyi
chu gter bzhad pa zhes bya ba/ dus gsum gyi bde bar gshegs pa thams cad kyi bdag nyid rje btsun de nyid kyi zhabs la gus pas phyag 'tshal zhing skyabs su mchi'o/ /brtse
ba chen pos dus thams cad du rjes su gzung du gsol/ phun tshogs yon tan kun gyi rin chen gter/ /bgrang yas mkhas rnams dga' byed legs pa'i lam/ /rgya cher gsal mdzad blo
gros mtha' yas gang / /bla ma'i drin gyis srid 'dir shis gyur cig /dpal ldan rigs kun khyab bdag gcig pu dga' bzhi'i dpal gyis legs 'khyud pa'i/ /zhi khro'i gar gyis blo
gros mchog rnams rgyal ba'i go 'phang thob mdzad kyang / /skal dman 'dul phyir mtshan ldan bla ma dge ba'i bshes kyi tshul 'dzin pa/ /'phrin las dpal 'byor bzang po'i zhabs
la lan gcig min par phyag bgyid do/ /bsam gyis mi khyab ye shes dpal mnga' khyod kyi yon tan 'di tsam zhes/ /sras bcas rgyal bas bskal brgyar brjod kyang mtha' rtogs nus
pa ma yin na/ /byis blos gzhal ba'i smyu gu'i rtsom pa kye ma ngal mod de lta na'ang / /cha shas kyis kyang skal bzang snying la kun dga' bskyed phyir ngas 'di brtsams/
/bgrang yas rgyal ba'i blo gros rab gsal ba/ /rgya chen 'gro ba'i don slad rgyal sras tshul/ /mtsho skyes ltar dkar yid 'ong lhag pa'i lhas/ /bdag gi ngag la spobs pa mchog
stsol mdzod/ /kun bzod 'dir ni ma byung mi 'byung 'byung bar dka' ba gang gi mtshan/ /bgrang yas bskal par

thos par dka' ba'i gtam snyan yid 'phrog lha yi rnga/ /thos pas snying mun cig car 'phrog cing bsams na bde chen dpal 'bar ba/ /deng 'dir bdag gis gsal bar bsgrags kyi skal
bzang 'gro rnams tshur gshegs nyon/ /bde bar gshegs pa thams cad kyi ngo bo/ lha dang bcas pa'i 'jig rten pa thams cad kyi skyabs/ rigs pa dang grol bar smra ba'i spobs
pa can mtha' dag gi spyi bo'i seng khri la zhabs kyi padma ngal gso ba'i mkhas pa chen po/ chos thams cad kyi gnas lugs yang dag pa'i don ji lta bar thugs su chud pa'i grub
pa'i khyu mchog /rdo rje 'chang chen po'i gsung gi gsang ba rab 'byams la 'dod rgur spyod pa'i dam pa'i chos kyi 'khor lo bsgyur ba'i dbang phyug dam pa bdag cag gi dpal
ldan bla ma dam pa rje btsun rdo rje 'chang sgo rum pa chen po kun dga' legs pa'i blo gros rgyal mtshan dpal bzang po'i zhal snga nas zhes mtshan gyi ba dan srid rtser
sgreng ba 'di nyid ma lus shing lus pa med pa'i de bzhin gshegs pa thams cad kyi ye shes kyi sku'i ngo bo yin par gor ma chag la/ des na de nyid kyi mdzad pa ni/ dpal sangs
rgyas thams cad dang mnyam par sbyor ba'i rgyud las/ rtag tu dri ma med pa thugs rjes shugs las byung / /smon lam grub pa 'gag pa med pa'i chos nyid can/ /'gro ba'i don
sgrub rab rgyas brtson pa mtha' yas pa/ /thugs rje chen po'i bdag nyid rtag tu snang / /zhes gsungs pa ltar/ chos kyi sku spros pa thams cad dang bral ba las ma g.yos
bzhin du sngon gyi smon lam dang dmigs pa med pa'i thugs rje chen

pos gdul bya so so'i bsam pa dang dbang po dang khams dang bag la nyal dang rjes su mthun par gang la gang 'dul ba'i rnam par 'phrul pa mtha' yas pa skad cig skad cig la spro
bar mdzad pa'i phyir/ de dag gi tshul ni 'di tsam mo zhes sa bcu'i dbang phyug chen po rnams kyi'ang blo'i spyod yul du gyur pa ma yin na byis pa so so'i skye bo rnams
kyis bsam par bya ba tsam yang ci zhig nus/ de bas na dam pa 'di'i rnam par thar pa mtha' dag ni bdag lta bu'i blun pos smra bar ga la spobs/ 'on kyang bdag cag la sogs
pa'i sems can skal ba dman pa mtha' dag rjes su bzung ba'i slad du tha mal pa'i dge ba'i bshes gnyen gyi tshul bzung nas dus 'dir bde bar gshegs pa'i bstan pa dang 'gro ba
mang po'i don mdzad pa'i tshul mdo tsam zhig brjod pa la spro bar gyur to/ /sangs rgyas kun gyi mkhyen pas gzhal dka' ba'i/ /'gro rnams dga' bskyed bgrang yas yon tan tshogs/
/legs byas de dang de ni sa bcu pa'i/ /dbang po rnams kyi'ang blo yi spyod yul min/ /dam pa'i yon tan yid bzhin rin chen mtsho/ /byis blo'i ri bong rkyal gyis ci zhig
rtogs/ /'on kyang rang rang blo la snang ba'i tshul/ /cung zad brjod pa'ang dpag yas phan bde'i rgyu/ /de la bdag cag gi dpal ldan bla ma dam pa dmigs pa med pa'i thugs
rje chen po dang ldan pa 'di 'khrungs pa'i yul ni/ de bzhin gshegs pa mngon par byang chub pa'i gnas rdo rje gdan nas byang phyogs su dpag tshad brgya bsgrod pa/ chu bo
lo hi ta dal gyis 'bab pa'i lho/ rab dkar gangs ri'i phreng bas kun nas bskor zhing sa gzhi dung dang kunda ltar dkar zhing shin tu snum pa/ chu bo'i 'phreng bas g.yas
su bskor te dal gyis 'bab pa la sogs pa bkra shis dang dge mtshan du mas brgyan pas

kha ba'i ljongs kyi yul gru thams cad kyi cod pan du gyur pa/ rje btsun rnal 'byor gyi dbang phyug birWa pas sku dngos su byon nas byin gyis brlabs shing / 'khrul med bstan
pa'i mnga' bdag 'khon ston rim par byon pa rnams kyis bdag gir mdzad cing nye bar bskyangs pas 'dzam bu'i gling gi chos dang zang zing gi dge legs thams cad 'du zhing 'byung
ba'i sgo gcig pu/ bde bar gshegs pa'i gsung rab mdo sde dang rgyud sde mtha' dag gi chos kyi sgra rgyun mi 'chad pa sgrog pa'i gtsug lag khang chen po dpal ldan sa skya
zhes 'jig rten na nyi zla ltar grags pa de nyid kyi bya 'dabs las ha cang mi ring ba/ skyes bu skad kyi gsang mtho zhing lus kyi stobs rtsal phul du byung ba mang po
'byung ba'i gnas dpa' lung zhes bya ba'i yul gyi snying po dam pa mang pos rab tu bsngags shing byin gyis brlabs pa/ dpal rdo rje nag po chen po che chung gis nye bar bsten
cing yongs su skyong ba'i gtsug lag khang / chos kyi rgyal po 'phags pa rin po che la sogs pa'i bla ma dam pa rnams dang / rgya hor gyi rgyal po la sogs pa 'jig rten na
che bar rlom pa mtha' dag gis bstan pa spyi'i mchod gnas su mnga' gsol ba'i dpa' lung dgon pa zhes bya ba yin no/ /tshad ldan dam pa mang pos ring nas bsngags/ /mthu ldan
srung ma'i dbang pos yongs su brten/ /rtsal ldan skye bo du mas gang ba'i grong / /chos ldan dge 'dun 'du ba'i gtsug lag khang / /'di ni rje btsun khyed kyi bltams pa'i
yul/ /yul dbus ser skya'i grong khyer khyad par ci/ /ci phyir lhar bcas 'jig rten kun gyi skyabs/ /skyabs mchog 'khrungs pa'i gnas su mtshungs phyir ro/ /'di'i rigs ni/
mnga' bdag mar pa lho brag pa chen po'i thugs sras ka chen bzhi'i nang tshan/ 'od gsal gyi bka' babs pa'i gtsang rong gi mes ston chen po zhes bya ba/

dpal gsang ba 'dus pa la sogs pa'i rgyud sde mtha' dag gi gsang ba 'dzin cing / rim pa gnyis kyi rnal 'byor la brtan pa thob pas zhag mang por 'od gsal la rtse gcig tu g.yel
ba med par bzhugs pa dang / bar do'i sems can dpag tu med pa grol bar mdzad pa sogs ngo mtshar ba'i mdzad pa brjod kyis mi lang ba mnga' ba de nyid nas rim bzhin brgyud
de/ chos kyi rje dkon mchog rgyal mtshan pa zhes bya ba/ chos kyi rgyal po 'phags pa rin po che'i mchod g.yog yun ring du mdzad/ de nyid dang / shar gling pa rgyal mtshan
bzang po la sogs pa dam pa du ma bsten nas lung rtogs kyi yon tan du mas rgyud mdzes par mdzad cing / sgo rum gyi gzims khang zhig tu dpal rdo rje nag po chen po gur gyi
mgon po la bsnyen pa mdzad pas grub pa'i mtshan ma mang du thob/ khyad par mthu stobs kyi dbang phyug gdong bzhi pa ma bsgrubs bzhin du mngon sum du zhal ston 'dod pa'i
dngos grub bstsal ba na/ rdo rje 'chang thugs ma zhes bya ba'i bstod pa yang mdzad/ de lta bu de sgo rum gyi gdan sa mdzad bzhin pa'i ngang nas dben dgon gyi tshul du dpal
lung gi dgon pa btab/ de'i mgon khang du mgon po'i 'bur sku zhig mdzad pa'i rab gnas kyi tshe/ skyed lhas phyogs nas thod pa rdzas sna tshogs kyis phyur bur gang ba zhig
nam mkha' la bya 'phur ba bzhin byung ste/ lder sku la thim par skye bo mang pos mngon sum du mthong ba dang / dpal lung dang / skyed lhas kyi bar la rkang rjes mda' gang
tsam gyi tshad dang ldan pa spang sogs kyi ldebs la lcags bsregs rgyab pa bzhin du gsal ba sogs mgon po dngos su byon pa'i cho 'phrul 'jigs su rung ba du ma ston par
mdzad pa de nas bzung ste/ dpal sgo rum gyi gtsug lag khang chen po dang / dpal lung dgon gzhis dang bcas pa stabs gcig tu bzung

bas bla ma 'di brgyud pa dang bcas pa la dpal sgo rum pa zhes nyi zla ltar grags pa yin no/ /rab 'byams rgyal ba kun dngos nag po che'i/ /thugs kyi gsang ba kun la dbang sgyur
slad/ /'di dag srung ma 'di dang dbyer med ces/ /rten gyi ming ni brten pa la grags gyur/ /bla ma de'i dbon po mkhan po kun dga' grub pa/ de nas rim bzhin slob dpon dbon
po kun dga' rin chen/ mkhan po dpal ldan seng ge /'gro mgon blo gros dpal ba/ bla ma nam mkha' dpal bzang / chos rje rin chen bzang po'i bar du byon pa de dag kyang tshul
khrims rnam par dag pas rgyud mdzes shing / lung dang rigs pa mtha' dag la sbyangs pa/ lhag par rje btsun sa skya pa yab sras nas brgyud pa'i rgyud dang gdams ngag ma
lus pa la dbang 'byor pa/ rim pa gnyis la brtan pa thob cing nag po chen po bran bzhin du 'khol bar nus pa/ bstan pa rin po che la lhag par bya ba byas pa sha stag byon
pa yin la/ chos rje rin chen bzang po la dbon po gsum byon pa'i che ba chos rje sangs rgyas rgyal mtshan pa ste/ 'di gzhon nu la rab tu byung / theg chen chos kyi rgyal
po dang ta'i gu shri yon tan rgya mtsho la sogs pa dam pa du ma bsten nas/ spyir mdo sngags mtha' dag dang / khyad par rgyud gsum man ngag dang bcas pa la mkhas par sbyangs/
chos kyi rgyal pos lha khang bla brang gi gur gyi sgrub mchod kyi rdo rje slob dpon du mnga' gsol nas/ gur gar la sogs pa chos rje bla ma dam pa'i bzhed pa rma med pa
rnams shin tu rgyas par mdzad pa sogs bstan pa dang sems can gyi don rgya cher mdzad/ nag po chen po bran du 'khol bas tshig tsam gyis 'phrin las 'grub pa yin te/ te ra
ba zhes bya bas dmag rogs mang po dang bcas te dpal lung pa rnams 'joms par rtsom pa na/ dpal lung pa rnams kyang 'thab pa la chas pa rje

'dis sgor bas ni ma thub/ mtho sa zhig tu byon te gzigs pas pha rol po de dag dpung tshogs shin tu che zhing rngams par 'dug pas thugs cung zad skyo ba na/ bya rog chen po
gnyis sku'i 'khris su babs byung ba la/ nag chung ba khyed tsho sdod pa e yin/ nga'i mi tsho mis sgor 'dug go zhes gsungs ma thag bya rog de gnyis 'phur song nas 'khrug pa'i
steng gi nam mkha' la gshog skor 'ga' zhig byas pa na/ te ra pa'i ru sna la mdung dar dkar po zhig 'dug pa la rdo phog ste dum bur song ba tsam gyis de dag 'jigs shing
skrag pas rang gnas su yud kyis bros nas gnod pa cung zad kyang byed ma nus pa sogs ngo mtshar ba'i gtam mang du snang zhing / byang chub kyi sems lhag par 'byongs pa'i
stobs kyis nyam thag pa dang mgon med pa rnams la chos dang zang zing gi phan pa bsam gyis mi khyab pa mdzad/ khyad par dgung lo bcu gsum bzhes pa'i tshe/ lha sar sa skya
skor chen gyi skor dpon la byon pa'i tshe/ chu bo ri na bod yul grub pa'i gtsug rgyan thang stong rgyal po bzhugs pa dang mjal/ skor dpon pa la zhus gsung nas chang gsol
zhal chung ngu zhig gang gnang byung ba de snga chang gi dri tsam yang bdag gir mi mdzad kyang der the tshom med par gsol bas/ rten 'brel legs da dung zhus shig gsungs
nas gsol phor bcu gsum gsol bas khyod kyis skor dpon lan bcu gsum byed par 'gyur ro zhes lung bstan pa ltar gdan sa chen po'i skor dpon lan bcu gsum gyi bar du mdzad de skye
bo'i tshogs khri khrag du ma rnams kha ba can pa'i bsod nams kyi zhing gcig pu jo bo shAkya mu ne la sogs pa'i rten khyad par can rnams mthong ba

dang / mchod 'bul la sogs pa'i sgo nas 'khor ba mtha' can du 'gyur ba'i thabs la mkhas pas sems can mang po'i don mdzad de mthar dgung lo dgu bcu tsam bzhes pa na/ lo brgya
lhag tsam sdod bsam pa yin na'ang gdan sa chen po'i dmag 'khrug byed pa sogs mi 'os pa du ma mthong bar 'dug pas 'gro ba yin gsung / skye 'chi la rang dbang thob pas sku
la snyun mi mnga' bzhin du ngo mtshar ba'i ltas du ma dang bcas te zhi bar gshegs pa'i tshul bstan to/ /de'i gcung po ni grub pa'i dbang phyug kun dga' rgya mtsho ste 'dis
kyang gzhon nu la rab tu byung / rnal 'byor gyi dbang phyug sangs rgyas rin chen ldan dang / nyi ldeb ngag dbang grags pa sogs bsten nas dam pa'i chos kyis rgyud phyug
par mdzad/ khyad par gsung ngag rin po che lam 'bras bu dang bcas pa dang / sbyor ba yan lag drug pa/ u rgyan bsnyen sgrub rnams la thos bsam gyis sgro 'dogs bcad cing nan
tan gyis nyams su blangs pas nyams dang rtogs pa'i yon tan bsam gyis mi khyab pa la mnga' brnyes 'od gsal khor yug tu shar bas dpa' lung gi gzims khang mun pa nag ge ba
zhig tu lung gnang ba na gzhan rnams kyis mi ngo yang mi shes pa'i tshe/ rje 'dis phyag dpe sngar bzhin du bklags pas drung na yod pa rnams kyis sa ni sros gda'/ da dung
phyag dpe gzigs kyi yod lags sam zhus pas/ sa sros gda' 'am 'o na sdud dgos gsung ba sogs nyin mtshan khyad med pa'i snang ba mnga'/ gzhan yang skabs shig sgo rum mgon
khang du gtor ma 'bul ba mdzad de phyir phebs pa na mi nag po dung long skya khram me ba zhig gis ma da

na slu gu gang gtad 'di 'thung zer ba la the tshom med par bzhes pa na/ snod ster mi dang bcas pa 'jal yal ba ltar song bas chos skyong gis dngos grub gnang bar 'dug gsung
ba dang / skabs shig tu gdan sa chen po nas dpa' lung la 'phyi mo zhig la chibs pa gcig dang bcas byon pa'i tshe/ ma rungs pa 'ga' zhig gis zhabs 'dren bsgrub par brtsams
te lam du sgugs pas/ rje 'di'i chibs sna mi nag po dung long can gnyis kyis khrid chibs kyi rna ba gnyis la me chen po re 'bar bzhin pa dang bcas byon byung ba na/ ngan
sems can de dag 'jigs shing skrag nas 'gyel zhing lag cha shor te rang gi dbugs kyang 'don mi nus par gyur te/ zhabs la btud de nyes pa bshags pa sogs nag po chen po bran
du 'khol ba'i lo rgyus kyang mang du mnga'/ mthar ngo mtshar ba'i ltas du ma dang bcas te gshegs pa'i tshe yang 'chi ba 'od gsal mngon du mdzad de zhag zhe dgu ting nge
'dzin la bzhugs shing / de las bzhengs ma thag zung 'jug gi sku brnyes pa'i rtags kyang tshul bzhin du byung ba yin no/ /de'i gcung po dbon rin po che blo gros rgya mtsho
zhes bya ba thugs gsal zhing phan sems che ba dang gcen mched gnyis dang / bdag chen rdo rje 'chang chen po la sogs pa'i dam pa du ma las zab mo'i lam gyi bdud rtsi thob
pa/ dpal ldan sa skya pa'i chag med rnam pa bzhi la sogs pa'i rgyud sde zab mo'i nyams len la brtson pas 'da' ba'i tshe yang rdo rje rnal 'byor ma'i 'pho ba zab mo mdzad
de/ dbu gtsug mngon par 'phags pa sogs ngo mtshar ba'i ltas dang bcas pa 'di ni bdag nyid chen po 'di'i yab yin la/ yum ni ti gugshrI yon

tan rgya mtsho'i dbon mo hor mo dpal la zhes bya ba bud med kyi skyon brgyad spangs shing rigs dang gzugs dang snying rje dang phan sems la sogs pa'i yon tan du mas brgyan
pa de ni rje 'di nyid bskyed par mdzad pa'i yum yin no/ /yid 'ong bdud rtsi'i 'od can zla ba'i gzugs/ /rnyog bral dwangs pa'i chu mtshor ngang gis 'char/ /snying rjes gzhan
don la chags dam pa rnams/ /skyon med mtho zhing gtsang ba'i rigs su byung / /de lta bu'i yab yum gnyis la rigs kyi sras bzhi 'khrungs pa'i thu bo ni bdag cag gi bla ma
yon tan ma lus pa'i phung por gyur pa 'di yin la/ 'di nyid yum gyi lhums su zhugs pa na zo mdog bzang zhing lus shing bal ltar yang ba dang / rang bzhin gyis dge ba la
spro zhing ting nge 'dzin ngang gis skye ba sogs rgyal ba'i sras chen po rnams la ji skad 'byung ba'i dge mtshan rnams mngon du gyur bzhin pa'i ngang nas thub pa'i dbang
po yongs su mya ngan las 'das pa'i tshul bstan nas rje btsun sa skya pa'i bzhed pas lo gsum stong drug brgya dang dgu 'das pa gser 'phyang zhes bya ba me mo bya'i lo snron
gyi zla ba'i tshes bco lnga la yum la gnod pa med cing ngo mtshar ba'i ltas du ma dang lhan cig tu sku bltams par gyur to/ /gang gis las nyon 'ching ba kun spangs slad/
/dbang med skye ba'i 'dam las brgal zin mod/ /bdag sogs mgon med 'gro la rjes brtse bas/ /bsam bzhin skye ba'i zlos gar 'di ngo mtshar/ /khye'u de yang bzhin gyi dkyil 'khor
zla ba nya ba lta bu shangs kyi gzengs mtho ba/ mthong na mi mthun pa med pas skye bo thams cad kyi yid 'phrog par mdzad pa la sogs pa'i dge mtshan dang ldan pa zhig
ste/ mtshan chos skyong skyabs

zhes bya bar gsol to/ /zab rgyas dam pa'i chos kyi mdzod bzung nas/ /snyigs ma'i dus 'dir thub bstan skyong mdzad cing / /mgon med skye bo mang po'i skyabs gcig por/ /'gyur
bar nges nas mtshan 'di btags sam snyam/ /cung zad mno rnyed pa nas sngon nas yun ring du goms pa'i legs byas kyi sa bon brtas pa'i mthus tha mal pa'i byis pa'i spyod pa
las 'das te/ phal cher ting nge 'dzin 'ba' zhig gis dus 'da' ba dang / gsung gi thog mar ngas chos bshad kyi khyed rang kun nyon cig ces gsungs la/ rtsed mo'i gnas skabs
na yang nga chos rje byed pa yin gsungs nas gdan mthon po la bzhugs te chos 'chad pa'i rnam 'gyur dang / rten gsum dang gtsug lag khang bzhengs pa sogs skyes bu dam pa'i
spyod pa zhi ba dang dul ba dang bag yod pas dus 'da' bar mdzad cing / gos la sogs pa gtsang ba dang / lus la srin bu rnams mi 'byung / zhes sbyor lam rtse mo la gnas pa'i
rtags su bshad pa dang mthun par gtsang sbra che zhing srin bu mi 'byung ba la sogs pa mdor na gzhon nu nyid nas dam pa'i go 'phang mngon du mdzad pa'i dge mtshan gyis
sku 'khor na gnas pa kun kyang 'di la ni nges par chos kyi rje chen po zhig 'byung ngo zhes snyan pa'i grags pa sgrog par byed do zhes thos so/ /byis blo'i spyod yul las
'das dam pa khyod/ /byis pa'i khrod 'di 'dul ba'i don gzigs nas/ /byis pa'i tshul gyis ljongs 'dir rol bzhin du/ /byis pa'i spyod pa spangs pa 'di ngo mtshar/ /dgung lo
drug bzhes pa'i tshe khu bo chos kyi rje sangs rgyas rgyal mtshan las dpal kye rdo rje man ngag lugs kyi dkyil 'khor du dbang bzhi

yongs su rdzogs par nos te/ phung khams skye mched dang po'i dbang gis smin par mdzad/ gzhan yang chos rje sku mched de gnyis las tshe dpag med lha dgu/ sgrol dkar/ phyag na
rdo rje u tsArYa rnal 'byor dbang phyug gi byin rlabs/ mgon po lcam dral gyi rjes gnang sogs du ma zhig gsan par mdzad de/ de ltar bdag cag gi bla ma dam pa 'di byis pa
chung ngu'i dus nyid nas kha na ma tho ba mtha' dag ni ring du spangs/ rnyog pa med cing gtsang ba'i kun tu spyod pas ni 'khyud pa bzhin/ dge ba'i bshes kyi mgon dang bcas
pas dam pa'i chos kyi bya ba rnams la ngal ba med cing brtson la spro ba dang bcas bzhin pa'i ngang nas dgung lo bcu bzhes pa'i tshe/ yab dang lhan cig tu dus gsum gyi
rgyal ba ma lus pa'i yab rje btsun 'jam pa'i dbyangs nyid kha ba'i ljongs 'dir snying po'i bstan pa spel ba'i phyir/ rdo rje 'dzin pa'i ded dpon gyi rnam par 'phrul pa rje
btsun brtse ba chen po snying po'i zhabs nyid snyigs ma'i dus kyi 'gro ba rnams la rjes su brtse bas slar yang byon pa bdag chen rdo rje 'chang chen po blo gros rgyal
mtshan dpal bzang po'i zhal snga nas kyi drung du phyag 'bul la byon pa na/ dam pa de'i gsung gis yab la byis pa 'di btsun pa mi byed pa e yin gsung pa la btsun pa byed pa'i
khungs yin zhus pa na de ga shin tu legs zhes gza' skar bzang po zhig yod 'dug pas de nyin rang rab byung grub pa gyis phebs pa gsan ma thag skye ba du mar sdug bsngal
gyi rtsa bar gyur pa'i 'khor ba'i khyim thab dug bzhin du rgyang du bsrings te/ rnyog pa med pa'i tshul khrims kyis mdzes pa'i bag chags nye

bar brtas pa'i dbang gis gsung de thos pa tsam gyis gtsug phud can gyis 'brug sgra thos pa bzhin du thugs la dga' ba dang spro ba bsam gyis mi khyab pa thob/ yab yum rnams
kyis kyang ji ltar bka' stsal pa bzhin lhur blangs te/ zil gnon zhes bya ba me pho rta'i lo zla ba bcu pa'i tshes brgyad la dus gsum sangs rgyas thams cad kyi ngo bo nyid
gdul bya'i dbang las gnas brtan 'dul ba 'dzin pa thams cad kyi gtsug rgyan du sku sprul pa bdag chen rdo rje 'chang chen po'i zhal snga nas kyis mkhan po/ lung dang rigs
pa'i nor gyis rgyud phyug pa slob dpon bstan pa dar bas dge tshul gyi sdom pa ster ba'i slob dpon/ gzhung lugs rab 'byams 'dzin pa'i bshes gnyen dpal ldan sa skya'i gzhung
las pa kun dga' bshes gnyen gyis grib tshod pa/ mkhyen brtse'i bdag nyid chos rje dpal ldan rin chen pa dang / dge slong blo gros rgyal po bas kha skong mdzad de/ bkra
shis kyi gtsug lag khang dpal ldan sa skya'i gzhi thog bla brang du rab tu byung zhing / tshigs snga ma dge bsnyen dang dge tshul gyi sdom pa legs par nos shing / de'i tshe
bdag chen rdo rje 'chang chen po'i zhal nas khyod ma 'ongs pa na rab tu byung ba bsnyen par rdzogs pa mang po'i mkhan po byed dgos pas ming legs po zhig 'dogs dgos gsung
/ ma 'ongs pa'i gnas tshul gsal bar lung ston pa dang lhan cig tu mtshan kun dga' legs pa'i blo gros zhes gsol to/ /mkhas kun dga' byed legs pa'i lam mtha' dag /tshul
bzhin rtogs pa'i zab gsal blo gros mchog /mnga' slad

don mthun mtshan dang lhan cig tu/ /mang po'i mkhan por 'gyur ba'i lung bstan thob/ /skyon brgyas phyug pa'i 'khor ba'i khyim thabs gang / /de rgyu bag chags bcas pa ma lus
pa/ /spangs nas ring mo zhig tu lon kyang slar/ /rab tu 'byung ba'i rnam rol 'di ngo mtshar/ /gzhan yang bdag cag gi mkhan po gzhal du med pa'i yon tan la mnga' 'byor ba
'di ni nges par chos thams cad kyi dbang phyug chen po nyid du lhun gyis grub pa yin mod kyi byis pa rnams gzhug pa'i slad du bslab sbyangs kyi tshul ston par mdzad de mtshan
nyid dang ldan pa'i bshes gnyen du ma zhig mnyes par mdzad nas zab pa dang rgya che ba'i dam pa'i chos bsam gyis mi khyab pa zhig gsan cing thugs su chud par mdzad
pa las thog mar rang gi khu bo rnal 'byor gyi dbang phyug las yon tan thams cad kyi gzhi klog bslab par mdzad pa'i tshe/ chos rje des ka kha tshar gcig gsungs pa tsam gyis
thugs su chud cing klog yig thams cad tshegs med du bde blag tu mkhyen/ dgung lo bcu gcig bzhes pa'i tshe slob dpon bstan pa dar ba la dpal sa skya'i shar gling na bzhugs
pa'i drung du brten te/ dpal ldan bla ma dam pas mdzad pa'i dpal kye rdo rje'i mngon par rtogs pa yan lag drug pa/ dkyil 'khor bdun bsres chos rje dpal ldan tshul khrims
pas mdzad pa/ chos kyi rgyal po 'phags pas dbang chu dang / paN chen ma tis mdzad pa'i sbyin sreg rnams gung bsgrigs pa'i sgrub mchod rgyas pa'i phyag 'khrid dang / theg
chen chos kyi rgyal pos mdzad pa'i kun rig gi cho ga gzhan phan snye ma dang / rab tu gnas pa'i cho ga don gsal la phyag 'khrid mdzad de tshig don thams cad thugs su tshud/
sa skya zur khang pa chos kyi rje dpal ldan rin chen gyi drung du theg chen chos kyi rgyal pos mdzad pa'i dpal kye rdo rje'i rtsa rgyud brtag pa gnyis pa'i TI ka dag
ldan snye ma dang / de'i dka' 'grel snye ma'i steng nas bshad bka' rdzogs par gsan zhing tshig dang don la rgol bas mi brdzi ba'i spobs pa thob/

gzhan yang 'jam dbyangs a ra pa tsa na/ spyan ras gzigs skyer sgang pa'i lugs/ phyag na rdo rje u tsarYa/ sgrol ma sngo ljang rnams kyi rjes su gnang ba dang / sgrol ma'i gzungs/
phyag 'tshal nyi shu rtsa gcig pa la sogs pa lha de dag dang rjes su 'brel ba'i yi ge phra mo rnams kyi lung / theg chen chos kyi rgyal po'i bka' 'bum las nye bar
mkho ba 'ga' zhig sogs chos kyi rnam grangs mang po zhig gsan par mdzad/ dgung lo bcu gsum pa la sde snod kyi chos la thos bsam mdzad par bzhed nas bdag chen rdo rje 'chang
chen po'i drung du byin rlabs zhu ba la byon pa'i tshe gzims khang dmar mo la zhig gsos mdzad pa'i ka ba btsugs ka dar btags pa tsam dang thug pas chos kyi rgyal po'i
gsung gis rten 'brel bzang / khyod la sangs rgyas kyi bstan pa'i ka ba tshugs pa zhig 'byung zhes lung bstan thob par dgyes bzhin du dpal bo dong e'i chos grar phebs te byang
chub sems dpa' sems dpa' chen po dpal ldan rin chen zhes bya ba mnyes par mdzad/ de nas lo gsum gyi bar du 'jad kyi me lung dgon pa dang / shangs la sogs pa chos gzhi
gar phebs kyi rjes su 'brangs nas tshad ma bsdus pa la mkhas par sbyangs/ shes rab kyi pha rol tu phyin pa'i man ngag gi bstan bcos mngon par rtogs pa'i rgyan 'grel pa
don gsal dang bcas pa'i TIkka kun mkhyen nam mkha' bsod nams kyi gsung sgros ma'i steng nas bshad pa rdzogs pa dang / spyi'i don dang / dka' ba'i gnad kyi bshad pa mtha'
dag kyang legs par gsan zhing sbyangs nas thugs su chud par mdzad/ 'jam pa'i dbyangs dkon mchog bzang pos mdzad pa'i TIkka'i steng nas sdom pa gsum gyi rab tu dbye ba'i bshad
pa dang / kun mkhyen nam bsod

kyis mdzad pa'i mdo rtsa'i TIkka dang / 'dul ba'i bslab bya rgyas pa rnams gsan te/ blang dor gyi gnas la mkhas pa'i phul du phyin par mdzad la/ chos grwa de'i mkhan po paN
chen bsod nams ye shes las kyang gong du smos pa de dag phal cher gsan pa yin no/ /de nas dgung lo bcu drug bzhes pa'i tshe chos rje kun dga' rgya mtsho ba zhing gzhan du
gshegs pa'i dbang gis slar gdan sa chen por phebs te dgongs pa rdzogs thabs kyi gsol 'debs phun sum tshogs pa sgrub pa'i zhal bkod mdzad cing dam pa de'i rgyal tshab tu
bdag chen rdo rje 'chang chen po'i bka' dang / dad dang skal bar ldan pa'i grwa pa sbyin bdag rnams kyis gsol ba btab pa'i dbang gis zhal gyis bzhes shing / lugs gnyis nas
sde dang bstan pa'i bya ba bsam gyis mi khyab pa sgrub par mdzad pa yin no/ /dgung lo bcu bdun bzhes pa'i tshe bdag chen chos kyi rgyal po skyed lhas pa chen po'i zhal
snga nas kyi zhabs drung du nye bar bsnyen nas dus gsum gyi rgyal ba sras dang bcas pa thams cad kyi bgrod pa gcig pa'i lam po che bde bar gshegs pa'i gsung rab mdo rgyud
thams cad kyi don gyi bcud dbyung ba'i man ngag gi nying khu slob dpon rnal 'byor gyi dbang phyug dpal ldan birWa pa'i gsung gi man ngag rje btsun sa skya pa yab sras rnams
la snyan brgyud bzhi bar ma chad par byon pa'i gsung ngag rin po che lam 'bras bu dang bcas pa'i man ngag gi sku drin nod par mdzad de/ de yang thog mar snang ba gsum
gyi 'khrid rdzogs pa'i rjes su maNDal tshom bu lnga pa la brten pa'i sems bskyed/ dbang gi mngon par rtogs pa bdun tshang ba'i sgo nas rdul tshon gyi dkyil 'khor smin byed
kyi dbang bskur ba nas/ de'i tshe dbang gi ye shes phab pa'i dus bde stong

gnyis su med pa'i bdag nyid can mtshon byed dpe'i ye shes phyin ci ma log pa thugs la 'khrungs/ zab mo lus kyi dkyil 'khor du grol byed lam gyi dbang / rje btsun bdag med ma'i
dbang bzhi yongs su rdzogs pa dang / byin rlabs kyi brgyud pa ma nyams pa rnams sngon du 'gro ba'i gzhung ji lta ba bzhin bkri ba'i khr-id yongs su rdzogs pa nyams khrid
du gsan nas/ de dang rjes su 'brel ba'i bla ma brgyud pa'i rnam par thar pa ngo mtshar snang ba/ glegs bam pod dmar ma'i phal che ba rnams kyi lung / lam sbas bshad kyi
khrid/ lam zab mo bla ma'i rnal 'byor gyi byin rlabs/ rnam 'joms bir lugs kyi byin rlabs rnams dang / sems dpa' chen po mus pas mdzad pa'i mngon rtogs yan lag drug pa
la bshad pa phyag khrid dang bcas pa/ gzhal yas khang mngon byang rgyas btab/ bdud rtsi byin rlabs bdud rtsi ril bu sgrub pa/ rdo rje dril bu'i rnam bshad/ rtsa ltung gi
'grel pa rnams chos kyi rgyal po nyid kyis mdzad pa'i lung / rje btsun chen pos mdzad pa'i tshogs 'khor 'bring po/ rtsa ltung 'khrul spong / he ru ka'i chas drug gi bshad
pa rnams gsan zhing / de ltar dbang gi chu bo ma nub pa sogs snyan brgyud bzhis gdams shing nyams myong tshad ma phyin ci ma log pa thugs la 'khrungs pas tshad ma bzhi dang
ldan par gyur/ sku'i skye ba 'di'i thugs dam zab mo yang chos kyi rgyal po 'di nyid la rgyu dbang gsan pa'i tshe 'khrungs pa'i don gyis bla ma thams cad kyi nang nas
mchog tu 'dzin zhing mi phyed pa'i dad pa brtan po mnga' bas mtshan brjod pa'i tshe yang spyan chab 'byin pa dang /

zla ba byung ngo cog gi tshes bzhi mchod pa la dpal kye rdo rje'am gsang ba 'dus pa 'jam pa'i rdo rje'i dkyil 'khor sgrub cing mchod pa rgyas par mdzad la/ dus rgyun du yang
sku 'dra'i drung du mchod pa gya nom pa bshams nas gus pa'i phyag dang maNDal sngon du 'gro ba'i yan lag bdun pa rgyas pa nam yang 'chag pa'i skabs med la/ nang ting nge
'dzin gyi mchod pa rgya chen po yang rgyun du 'bul bar mdzad pa yin no/ /zab gsal blo gros gter chen 'jam pa'i dbyangs/ /ngur smrig rgyal mtshan pa yi sku bstan nas/ /'khrul
med dpal ldan sa skya'i rje btsun gyis/ /rnam dkar bzang po'i 'phrin las rgyas mdzad de/ /khyod kyi kun gzhi phung khams skye mched la/ /zag med dga' bzhi'i dbang chog
legs bskur nas/ /mi 'phrog sku bzhi'i sa bon smin pa'i 'bras/ /rgya chen don gnyis lhun grub 'di ngo mtshar/ /gzhan yang chos kyi rgyal po de nyid las rje btsun bcom
ldan 'das ma rig byed ma'i rjes gnang thun mong dang thun mong ma yin pa/ kag chol 'dod pa'i rgyal po/ tshogs bdag bgegs kyi rgyal po phyag bcu gnyis pa rnams kyi rjes su
gnang ba/ thun mong dang thun mong ma yin pa'i man ngag yi ge'i rigs yongs su rdzogs pa'i lung dang bcas pa gsan zhing / 'di rnams sa skya pa rang gi thun mong gi dngos
grub bsgrub pa'i man ngag gi nying khu yin pas nyams su long zhig ces rjes su gdams pa yang mdzad gsung / de bzhin du dpal rdo rje nag po chen po gur gyi mgon po lha brgyad
kyi rjes su gnang ba thun mong dang thun mong min pa pu tra ming sring gi

zur bka'/ phyi sgrub kyi man ngag gi yi ge'i tshogs bskang ba rnam dag tshogs gtor ma yan dkar chag nang bzhin gsan la/ de dag gi don thams cad kyang thugs su chud par mdzad
pa yin no/ /de ltar na bdag chen rdo rje 'chang chen po nyid kyi thugs brtse bas yang nas yang du rjes su bzung zhing / man ngag gi snying por gyur pa de tsam zhig gnang
ba'i mthar chos kyi dbyings su snyoms par zhugs pa'i tshul bstan pa la brten nas lugs 'di'i man ngag gi gnad sa skya tshad kyi mkhas grub 'ur rgyangs can rnams kyi mig
dang rna ba'i lam du ma 'ongs pa du ma zhig yod pa de dag gsan par bzhed nas chos kyi rgyal po de'i rgyal tshab gcig pu mkhas pa dang grub pa'i 'khor lo sgyur ba chen po
sa'i steng na 'gran pa'i zla thams cad dang bral ba'i rje btsun rdo ring pa chen po kun bzang chos kyi nyi ma blo ldan shes rab kun dga' rgyal mtshan dpal bzang po'i zhal
snga nas zhes mtshan tsam thos pas kyang srid zhi'i rgud pa 'phrog pa la gcig tu dpa' ba de'i zhabs la gtugs te/ gsung ngag rin po che lam 'bras bu dang bcas pa'i gdams
pa nyams khrid du yongs su rdzogs pa/ lam zab phyi nang bir bsrung thun mong dang thun mong ma yin pa la sogs pa'i dbang / byin rlabs lam bsdus te sgrub pa'i lung byin pa'i
bar yongs su rdzogs pa/ de dag gi yi ge rnams ma tshang ba med pa/ lam skor phyi ma brgyad dang bcas pa dang / rje btsun rdo rje rnal 'byor ma nA ro mkha' spyod kyi byin
rlabs/ de'i man ngag rdzogs pa/ rdo rje 'chang kun dga' bzang po'i bka' 'bum pod bzhi mar grags pa yongs su rdzogs pa/ bdag chen rdo rje 'chang chen po'i bka' 'bum phal
che ba'i lung / rdo rje nag po chen po

gur gyi mgon po lcam dral dang / lha brgyad kyi rjes su gnang ba/ sgrub yig gsang ba yid bzhin nor bu sogs phyi sgrub kyi yi ge mang po dang / nang rtsa gsum 'khor lo lnga
la brten pa'i 'khrid/ gsang ba thun mong ma yin pa'i man ngag rnams dang bcas pa/ stobs 'phrog dbang po gdong bzhi pa'i bsnyen dus kyi rjes gnang / sgrub dus kyi rjes gnang
thun mong dang thun mong ma yin pa/ spogs chog gi mgon po/ dam tshig gi mgon po rnams kyi rjes su gnang ba/ man ngag gi yi ge rab tu mang po rnams kyi lung / dmar po skor
gsum gyi rjes gnang man ngag dang bcas pa rnams gsan zhing / gzhan yang mkhas grub chen po shangs pa gdu bu ba'i man ngag zab mo ni gu'i chos drug gi khrid/ byin rlabs
khog phugs kyi bka' gnyis/ gzhung shing gi bka' brgyad/ sgyu ma lam rim sogs yi ge phal che ba'i lung dang bcas pa/ dwags po bka' brgyud la grags pa'i phyag rgya chen po
yi ge bzhi pa dang / phyag rgya chen po lnga ldan gyi khrid yi ge dang bcas pa/ thugs rje chen po'i dmar khrid tshem bu lugs kyi khrid/ thugs rje chen po lha lnga'i dbang
/ spyi bo lhas pa rje bla ma dam pa/ theg chen chos kyi rgyal po/ rje 'ba' ra ba rnams kyis mdzad pa'i yi ge'i lung / snying po don gsum gyi khrid/ zhen pa bzhi bral gyi
khrid/ thugs rje chen po gsang sgrub bcu gsum ma'i dbang / rje mi tras mdzad pa'i sgrub thabs sogs yi ge mang po/ tshe dpag med lha gcig bum gcig /phyag na rdo rje u tsarYa
khyung khra/ sme brtsegs/ khro bo'i dbang po rdo rje shugs/ sna tshogs yum/ dzambha la dmar po zhal gsum phyag drug pa rnams kyi rjes gnang / de dag dang 'brel ba'i
chos skor mang po dang / bka' gdams thig le bcu drug gi khrid/ bka' gdams glegs

bam gyi lung / mgon po gri gug bzhi sbags kyi rjes gnang sogs chos kyi tshul du ma zhig gsan zhing mngon du mdzad pa/ bla ma 'di la nges par rdo rje 'chang kho na'i thugs 'dun
mnga'/ zla ba byung ngo cog gi bco lnga mchod pa la dpal dus kyi 'khor lo yongs rdzogs sam/ dpal mkha' 'gro rgya mtsho'i maNDal sgrub mchod nam du yang ma chag par mdzad
de/ mdor na chos kyi rgyal po yab sras 'di gnyis bdag cag gi 'dren pa dam pa 'di'i rigs kyi bdag po thun mong ma yin pa bdag cag rnams kyang longs spyod su che dang /
stong 'ur su che'i rjes su mi 'brang bar ci nus kyi grub mtha' 'dzin zhing gsol ba 'debs pa'i rgyu mtshan yang de yin no/ /gzhan yang dpal zha lu'i gdan sa brgyad pa rig
pa grol bar smra ba mtha' dag gi gtsug gi nor bu mkhas pa'i dbang po dkon cog tshul khrims kyi zhal snga nas nye bar bsten te/ gdan sa chen po dang chu 'dus la sogs par
byon te/ snga phyir chos gsan pa la gsung ngag rin po che lam 'bras bu dang bcas pa'i dbang / byin rlabs/ khrid/ bla ma rgya bod kyi rnam thar nas bdag chen rdo rje 'chang
chen po'i rnam thar rje nyid kyis mdzad pa'i bar gyi rnam thar rdzogs pa/ glegs bam/ lam 'bras pod nag ma/ gzhung bshad sras don ma/ dmar ma bar ston zin bris dang bcas
pa/ lam zab mo bla ma'i rnal 'byor gyi byin rlabs khrid dang bcas pa tshar gsum khug pa'i byin rlabs/ shin tu nye brgyud las 'ongs pa'i man ngag /brda don gsal ba'i khrid
byin rlabs dang bcas pa/ gdams ngag gi yi ge po ti dmar chung / phyag rgya chen po yi ge med pa'i nyams khrid dang / de'i byin rlabs sogs

lam skor phyi ma brgyad rje gha ya dha ra nas brgyud pa'i mgon po dpa' bo gcig pa'i rjes su gnang ba rnams dang / dpal kye rdo rje'i rtsa ba'i rgyud la rje btsun gong ma'i
yi ge rnams dang / shar chen thams cad mkhyen pas mdzad pa'i dag ldan kha skong spyi don lung 'grel rnams kyi steng nas man ngag lugs kyi bshad bka' yongs su rdzogs par gsan
zhing / tshig don thams cad ji lta bar thugs su chud pa yin la/ de bzhin du grub chen Dombhi pa'i lugs kyi snying po kye rdo rje'i dkyil 'khor du dbang bskur gsan nas
'grel pa kau mu ti/ dkyil chog bzang po yongs bzung sgrub thabs rin chen 'bar ba rnams kyi lung dang / slob dpon mtsho skyes kyis mdzad pa'i sgrub thabs/ 'grel pa padma
can/ dkyil chog nas gling ma/ bstod pa nyi shu pa tshogs 'khor dam tshig lnga pa rnams kyi lung / slob dpon dam tshig rdo rje'i lugs kyi dpal kye rdo rje sku gsung thugs
snying po ste he ru ka bzhi'i dkyil 'khor du dbang bskur ba nos nas 'grel pa rnal 'byor rin po che'i sbyor ba'i 'phreng ba/ sgrub thabs de nyid gsal ba la sogs pa lugs de'i
rgya gzhung rnams rdzogs par gsan/ gzhan yang shes rab kyi rgyud las/ dpal 'khor lo sdom pa nag po'i lugs/ dril bu lus dkyil/ dpal mkha' 'gro rgya mtsho/ dpal rdo rje
gzhon nus lugs/ sgrol ma bcu bdun ma rnams kyi dbang bskur ba dang / thabs kyi rgyud la/ gshin rje'i gshed zhal gsum pa/ gzhon nu gdong drug pa/ dpal rdo rje 'jigs byed chen
po ro langs brgyad kyis bskor ba ste/ rwa lugs kyi nag po skor gsum gyi dbang / 'chi bdag las kyi gshin rje dpa' bo gcig pa'i

rjes gnang / phur stod la dpal 'dzin gyis sbyor ba'i man ngag gi be bum la sogs pa yi ge mang po'i lugs/ rdo rje 'jigs byed sa lugs dang / gshin rje dgra nag po zhang lugs
su grags pa'i dbang / grub chen lA li ta badzras mdzad pa'i gshin rje gshed 'byung ba/ de'i rnam par bshad pa gshin rje gshed kyi zhing khams bkod pa la 'jug pa'i rgyan la
sogs pa yi ge mang po dang / gshin rje gshed dmar po lha bcu gsum ma'i dbang bskur ba rnams gsan cing thugs su chud par mdzad la/ gnyis su med pa'i rgyud dpal dus kyi 'khor
lo'i 'grel bshad chen po chos rje dpal ldan dam pas mdzad pa'i lung yongs su rdzogs par gsan te/ lugs 'di deng sang gi bar du ma nub par bzhugs pa ni bdag gi bla ma
'di'i 'phrin las kyi cho 'phrul gcig pur khums so/ /rnal 'byor gyi rgyud la kun rig rtsa ba'i dkyil 'khor shAkya seng ge sku'i dkyil 'khor la sogs pa sbyong rgyud nas gsungs
pa'i dkyil 'khor bcu gnyis kyi dbang / spyod pa'i rgyud la rnam par snang mdzad mngon par byang chub pa sku mi zad pa rgyan gyi 'khor lo'i dbang / rtog pa las gsungs
pa'i 'od zer can lha lnga'i dbang / bya ba'i rgyud la gtsug tor gdugs dkar mo can lha zhe gnyis kyi dbang legs ldan mched gsum gyi rjes gnang dang bcas pa/ slob dpon bram
ze ma Ni badzras bkral ba'i rdo rje rnam par 'joms pa lha bcu dgu'i dbang / rgya bod kyi yi ge rnams kyi lung / slob dpon 'gro bzang snying po'i lugs kyi phyag na rdo rje'i
dbang / gzungs grwa lnga'i dbang rnams dang / byang sems zla ba rgyal mtshan gyi lugs kyi

rta mgrin nag po/ phag dkar shes rab gsal byed/ dpal smra ba'i seng ge /'jam dpal dkar po/ a ra pa tsa na/ mi g.yo ba dkar po/ ri khrod lo ma gyon ma rnams kyi rjes gnang /
'phags pa don yod zhags pa dpa' bo gcig pa'i rjes su gnang ba gso sbyong rang gis blang ba'i cho ga dang bcas pa gsan zhing / 'di nyid kyi dkar phyogs kyang lan brgya rtsa
brgyad rdzogs par mdzad do/ /de dag gi bstan pa bsrung ba dpal rdo rje nag po chen po gur gyi mgon po lcam dral lha brgyad/ pu tra/ phyi nang gi zangs gri can gnyis rnams
kyi rjes su gnang ba/ sgrub yig gsang ba yid bzhin nor bu sogs man ngag gi yi ge rab tu mang po/ stobs 'phrog dbang po gdong bzhi pa/ dpal dur khrod kyi bdag po/ dkar
mo nyi zla bdud rgyal thod 'phreng can/ rgyal po chen po rnam thos sras zhi ba nor du sgrub pa ser chen dang / gsang sgrub ljang ser/ be con ma rnams kyi rjes su gnang ba/
de dag so so'i man ngag gi yi ge phal che ba dang bcas pa gsan zhing / 'phags pa shes rab kyi pha rol tu phyin pa brgyad stong pa/ mtshan yang dag par brjod pa rnal 'byor
gyi rgyud dang mthun par bkral ba slob dpon 'jam dpal grags pas mdzad pa'i 'grel chen dang / slob dpon sgeg pa'i rdo rjes mdzad pa'i sngags don rnams gzigs/ rdo rje 'chang
gnyis pa rje btsun sa skya pa mes dbon lnga'i bka' 'bum po ti nyi shu rtsa lnga yongs su rdzogs pa'i sogs rgyud sde bzhi dang rjes su 'brel ba'i chos kyi tshul dpag
gis mi lang ba zhig gsan la/ bla ma 'di'ang ches sku drin che bas lo dus kyi bco brgyad mchod pa rgya chen po mdzad pa yin no/ /gzhan yang rdo rje theg pa'i gzhung lugs
du ma la dbang 'byor zhing gzhan gyi don la skyo ba spangs pa'i grub chen rnal

'byor gyi dbang phyug bya 'gyur ba bsod nams seng ge zhes grags pa de nyid sku gzhon nu'i dus nas bzung ste yun ring po'i bar du bsten zhing mnyes par mdzad de snga phyir gsung
gi bdud rtsi bzhes pa/ gnyis su med pa'i rgyud dpal kye rdo rje'i lam gyi snying po gsung ngag rin po che lam 'bras bu dang bcas pa'i khrid yongs su rdzogs pa tshar
gnyis cha lag dang bcas pa dang / lam skor phyi ma brgyad kyi khrid/ dpal kye rdo rje 'grel pa lugs/ mtsho skyes lugs/ nag po lugs kyi dkyil 'khor bzhi rnams kyi dbang /
gur rigs bsdus pa mkha' 'gro lnga'i dbang gsan te/ rje btsun chen pos mdzad pa'i sa bcad/ 'grel pa gur rgyan/ mchan bu rnams kyi steng nas rdo rje gur gyi rgyud kyi bshad
bka' yongs su rdzogs pa/ de'i dkyil 'khor sgrub mchod kyi phyag khrid zhib pa dang bcas pa/ sampu Ti'i rgyud las gsungs pa'i dpal rdo rje dbyings/ dgyes pa rdo rje drag
po gdan can lha bcu bdun gyi dbang / shes rab kyi rgyud la/ dpal 'khor lo sdom pa lo nag dril gsum gyi dbang / de dag so so'i phyag khrid/ nag po rim bzhi'i nyams khrid dang
/ lu hi pa smad lnga/ nag po gzhung drug man ngag nag 'bum dang bcas pa/ dril bu skor gsum rnams kyi lung / dril bu rim lnga'i khrid byin rlabs dang bcas pa/ bde mchog
rtsa rgyud kyi bshad bka' shin tu zab pa/ dpal mkha' 'gro rgya mtsho/ ma hA mA ya lha lnga/ padma dbang chen yang gsang khros pa khrag 'thung lha dgu'i dbang rnams gsan/
thabs kyi rgyud la dpal gsang ba 'dus pa mi bskyod rdo rje lha so gnyis/ 'jam pa'i rdo rje lha bcu dgu /spyan ras gzigs lha bcu dgu rnams kyi dbang / gshin rje gshed dmar
po lha lnga'i dbang / rnam rtog 'od gsal dang / shin tu spros med kyi byin

rlabs myong khrid dang bcas pa/ rnal 'byor dbang phyug gi gzhung brgyad la sogs pa rgya bod kyi yi ge mang po'i lung / dpal rdo rje 'jigs byed sa lugs kyi dbang / rgyud rtog
pa bdun pa rje sa skya pa chen po'i TIkka dang bcas pa rnams gsan/ rnal 'byor gyi rgyud la kun rig rtsa ba'i dkyil 'khor du dbang zhus nas de'i bshad pa phyag len dang
bcas pa dang / spyod pa'i rgyud la a ra pa tsa lha lnga'i dbang dang / bya ba'i rgyud la tshe dpag med dze tA ri'i lugs lha dgu/ rdo rje mi 'khrugs pa lha dgu/ rigs gsum
spyi'i dbang rnams gsan/ rgyud sde spyi'i dgongs pa 'grel pa slob dpon chen po a bhyA ka ra guptas mdzad pa'i dkyil 'khor gyi cho ga rdo rje 'phreng ba dang / grub chen darpaN
a tsarYas mdzad pa'i bya ba bsdus pa gnyis kyi phyag len phyogs gcig tu bsdebs pa'i dkyil 'khor zhe lnga'i dbang bskur ba dang / dkyil 'khor cho ga rdo rje 'phreng
ba/ sgrub thabs rnal 'byor rdzogs pa'i 'phreng ba/ sbyin sreg 'od kyi snye ma ste 'phreng ba bskor gsum du grags pa dang / kr-i ya sa munytsa'i lung / phyag khrid shin tu
zhib pas brgyan te gsan la/ sgrub thabs kun las btus par gsungs pa'i thub pa rdo rje gdan pa sogs kyi rjes gnang brgyad cu/ gzungs dang sgrub thabs sogs dgu bcu rtsa drug
gi lung dang / sgrub thabs rgya mtshor grags pa'i rjes gnang brgya dang bzhi bcu sgrub thabs nyis brgya bzhi bcu bzhugs pa ma tshang ba med pa'i lung / skyer sgang pa nas
brgyud pa'i thugs rje chen po'i rig gtad/ thugs rje chen po bcu gcig zhal/ 'jam dbyangs a ra pa tsa/ rnam rgyal 'joms/ sme brtsegs/ gnyan sgrol yan lag drug pa rnams kyi
rjes gnang / mi g.yo ba sngon po'i rjes gnang chu bsrung dang bcas pa/

dpal rdo rje nag po chen po lcam dral/ lha brgyad zhal bzhi pa/ rnam sras bya sder lugs/ dmag zor re ma tI rnams kyi rjes su gnang ba/ bod du 'gyur ro cog rgyud sde rin po
che rnams phyogs gcig tu sgrigs pa rgyud 'bum du grags pa'i lung / theg pa chen po blo sbyong gi myong khrid/ khrid yig 'gro mgon dpal yis mdzad pa sogs mdor na bla ma 'di
la mnga' ba'i yon tan thams cad bum pa gang byo'i tshul du mdzad cing / gsang sngags kyi bshad pa dang phyag len la bla ma 'di rang sku drin che ba yin gsung ngo / /gzhan
yang thub pa'i dbang pos mdo sde du ma las gsal bar lung bstan pa'i kun mkhyen dol po pa zhes grags pa de nyid kha ba'i ljongs 'dir zab lam gyi bstan pa spel ba'i slad
du bsam bzhin du skye ba bzhes te/ sku 'bum mthong grol chen po'i chos 'khor gser zangs su bsgyur ba sogs nyid kyi 'phrin las kyi lhag ma rnams rgyas par mdzad pa'i bdag
nyid jo nang mkhan rin po che kun mkhyen nam mkha' chos skyong las snga phyir dpal dus kyi 'khor lo'i rdul tshon dang ras bris kyi dkyil 'khor du bsod nams kyi tshogs kyi
slad du byis pa'i 'jug pa'i dbang bdun/ tshul khrims kyi tshogs kyi slad du 'jig rten pa'i dbang bzhi/ ye shes kyi tshogs kyi slad du 'jig rten las 'das pa'i dbang bzhi
pa rnams sngon du 'gro ba'i rgyud thams cad kyi nges pa'i don sbyor ba yan lag drug pa myong khrid du gsan pas rnam pa thams cad kyi mchog dang ldan pa'i stong pa nyid mngon
du gyur/ mchog tu mi 'gyur ba'i bde ba chen po la mnga' brnyes te nges pa'i don gyi dpal dus kyi 'khor lo mngon du mdzad/ zab lam gyi khrid yig sngon 'gro thog

mtha' bar dge ngo sprod dang bcas pa/ chos rje phyogs rgyal bas mdzad pa/ dbang mdor bstan pa'i rgyud/ nyi zla sgrub pa/ sbyor drug gi gzhung sha ba ris mdzad pa/ de'i man
ngag jo nang kun spangs chen pos mdzad pa rnams gsan la/ dpal sdom pa chen po'i dbang bskur ba dang / kun mkhyen chen po dol po bas mdzad pa'i dus kyi 'khor lo'i bstod chen/
ngo sprod/ 'pho ba/ smon lam ste khyad 'phags gsum/ ri chos nges don rgya mtsho/ bstan pa spyi 'grel/ bka' bsdu bzhi pa rtsa 'grel sogs gsan zhing / rgyud 'grel gyi lung
gzhan du gsan pa'i rjes su/ rdo rje slob dpon bdag po dang / bdag po chen po'i dbang bskur te lugs 'di'i bstan pa mtha' dag bstod par mdzad pa ltar/ deng sang jo nang
pa'i lugs kyi dpal dus kyi 'khor lo'i smin grol ya ma bral ba'i myong khrid rang bzos ma sbags pa re re tsam gnas pa ni bdag cag gi bla ma dam pa 'di'i sku drin du shes
par bya'o/ /'khor 'das kun khyab nges don dus 'khor lo/ /zag med dga' ba bzhi pa'i dpal 'bar ba/ /sgrib med legs par rtogs pa'i blo gros can/ /khyod ni rigs ldan grags pa
mngon sum bzhin/ /nam mkha'i rnal 'byor chos tshul skyong mkhas de'i/ /gsung gi gsang ba 'dzin pa mang na yang / /srid mthar zab lam spel ba'i mdzad pa can/ /khyod nyid
gcig pur nges pa 'di ngo mtshar/ /bla ma de nyid kyi gdan sa la bzhugs na zab rgyas kyi chos kyi 'khor lo sgyur ba/ lung dang rigs pa'i yon tan thams cad la mnga' brnyes
pa'i byang chub sems dpa' sems dpa' chen po dpal ldan rin chen gyi zhabs las/ dpal dus kyi 'khor lo'i bsdus pa'i rgyud/ rgya cher 'grel pa dri ma med pa'i 'od stong phrag
bcu gnyis

pa jo nang 'gyur la/ kun mkhyen chen po'i sa bcad dang bcas pa/ brtag gnyis kyi 'grel pa rdo rje snying pos mdzad pa/ dpal phyag na rdo rjes mdzad pa'i bde mchog stod 'grel/
kun mkhyen chen pos mdzad pa'i dus 'khor gyi sgrub thabs dpag bsam snye ma/ dkyil chog ye shes rgya mtsho dang ye shes chu rgyun/ sbyin sreg nang gi mun sel/ sbyor ba yan
lag drug pa'i yi ge chos rje phyogs rgyal bas mdzad pa rnams kyang gsan no/ /de nas bdag cag gi bla ma rang nyid 'khor ba'i chu bo las ring du bsgal zhing / gzhan dag
kyang sgrol ba la gcig tu dgongs pa 'di'i thugs la sangs rgyas kyi bstan pa la zhugs la ma rdzogs pa ni byis pa mig mchi mas gang ba dang 'dra zhing / so sor thar pa'i las
sgrub pa dang las kyi cho ga la mi dbang / de la mi dbang na gsang sngags kyi rgyud ston pa po dang / dbang bskur ba'i rdo rje slob dpon khyad par can du cung mi 'gyur
bar mkhyen nas/ nyid kyi dgung lo nyi shu bzhes pa me pho 'brug gi lo'i hor zla dang po cho 'phrul chen po bstan pa'i zla ba'i yar ngo'i tshes bco lnga'i mtshan mo'i cha
la dpal ldan sa skya'i gtsug lag khang chen po'i snying por gyur pa sgo rum chos kyi pho brang du rgyal ba rdo rje 'chang chen po kun dga' bzang po'i zhabs stegs kyi seng
ge'i khri la bzhugs pa'i yongs 'dzin dam pa dkon cog 'phel ba'i zhal snga nas kyi mkhan po mdzad/ bde bar gshegs pa'i ring lugs mtha' dag la mi 'jigs pa'i spobs pa can 'jam
pa'i dbyangs glo bo mkhan chen bsod nams lhun grub legs pa'i 'byung gnas rgyal mtshan dpal bzang pos las kyi slob dpon/ chos kyi rje zur khang pa

dpal ldan rin chen gyis gsang ste ston pa'i slob dpon/ mkhas pa'i mkhas pa mkhan chen dkon mchog tshul khrims pas dus sgo ba/ rab 'byams smra ba chos skyong bzang pos zhu ba
po mdzad de/ kha skong bar 'os pa'i dge slong brgyad dang bcas pa'i dbus su bsnyen par rdzogs pa dge slong gi sdom pa rnam par dag pa thob par mdzad la/ mtshan yang sngar
las cung zad spel te/ kun dga' legs pa'i blo gros rgyal mtshan dpal bzang po zhes gsol to/ /bstan pa'i rtsa lag mkhas kun dga' ba'i gzhi/ /nyes pa kun spang yon tan legs
rdzogs pa'i/ /blo gros gsal ldan ngur smrig rgyal mtshan can/ /bstan pa'i dpal gyur mdzad pa bzang po gang / /khyod kyis nyes pa'i rtsa ba drung phyung zhing / /thob bya'i
yon tan mtha' dag rdzogs bzhin du/ /bstan la rim gyis bslab pa'i sgyu 'phrul gyis/ /byis pa'i 'gro ba rjes 'dzin 'di ngo mtshar/ /mkhan po chos kyi rje de nyid las dpal
kye rdo rje'i rgyu dus kyi dang lam dus kyi dbang / lam zab mo bla ma'i rnal 'byor gyi byin rlabs khrid dang bcas pa'i thugs rje chen po gtso 'khor gsum pa'i rig gtad
dang / lung gi rnam grangs 'ga' zhig gsan/ las kyi slob dpon mtshungs pa med pa'i mkhyen rab mnga' ba de las kyang dge bsnyen gyi sdom pa brgyad pa rtsa 'grel dge tshul
gyi tshig le'ur byas pa lnga bcu pa slob dpon sanggha bha dras mdzad pa/ so sor thar pa'i mdo'i lung rnams gtso bor gsan/ zhor nyan 'jam dpal dpa' bo grub pa dang / nag po
chen po lcam dral gyi rjes gnang / rje nyid kyi gsung rab 'ga' zhig gi lung nos la/ rje btsun 'jam pa'i dbyangs kyi rnam par 'phrul pa bdag chen thams cad mkhyen pa kun
dga' bsod nams grags pa rgyal mtshan dpal bzang po

la nyid kyis gsol ba 'debs pa po mdzad de/ gdan sa chen por dad pa dang ldan pa bzhi brgya tsam dang lhan cig tu gsung ngag rin po che lam 'bras bu dang bcas pa'i gzhung khrid
shin tu rgyas pa/ lam zab bla ma'i byin rlabs/ bir bsrung gnyis dang bcas pa/ 'khor lo sdom pa dril bu phyi dkyil du grags pa lha lnga/ lwa ba'i zhabs kyis bkral ba'i
bde mchog sbyangs pa'i yon tan lha bcu gsum/ sdom pa bong zhal can lha so bdun rnams kyi dbang / phag mo zhal gnyis ma dang / nA ro mkha' spyod kyi byin rlabs/ rje btsun
sa skya pa'i thugs dam gyi snying po dpal rdo rje gzhon nu'i stod las byang chub bsgrub pa dang / smad las drag po sgrol ba'i dbang / dpal yang dag zla gam gcig pa lha lnga
bcu rtsa brgyad kyi dbang ste yang phur rnam pa gnyis/ 'khor lo sdom pa chen po 'phreng ba dang sgo mthun pa'i dbang / sa skya lugs kyi rdo rje 'jigs byed lha bcu bdun
pa/ sgrol ma phyi dkyil/ sgrol ma lus dkyil lha nyer lnga'i dbang / bcu gcig zhal lha so bdun dang / tshe dpag med 'chi med rnga sgra'i dbang / 'jam dbyangs smra ba'i seng
ge /'jam dpal ye shes yon tan bzang po/ gur nas gsungs pa'i 'byung po 'dul byed/ phyag na rdo rje gtum po khyung lnga pa/ dpal rdo rje nag po chen po gur gyi mgon po
lha bcu gnyis ma bran bdud gshin rje nag po/ las kyi gshin rje lha bcu gsum ma rnams kyi rjes su gnang ba de dag so so dang 'brel ba'i yi ge'i lung mang po/ rta nag kun mkhyen
pa'i sngags phyogs kyi brtsams chos phal che ba yang gsan/ mang du gsan pa'i don thams cad la ring du sbyangs pa'i mkhas pa chen po mnga' ris bzhi sde pa 'jam pa'i
dbyangs nam mkha' brtan pa'i drung du dpal rdo rje 'jigs byed chen po rwa

lugs thun mong ma yin pa lha bcu gsum ma dang / skyo lugs kyi khrid/ de dag dang rjes su 'brel ba'i yi ge rwa pod la sogs pa mang po'i lung / 'od gsal 'char ba/ bdud rtsi byin
rlabs/ 'od 'chang ma rnams kyi byin rlabs bde mchog yab yum gyi go cha'i byin rlabs so so/ ku ru kulle lha lnga dA na shI la'i lugs kyi dbang / 'jam dbyangs a ra pa tsa
na dang / phyag na rdo rje gos sngon po can gyi rjes gnang / dpal ldan bla ma dam pas mdzad pa'i khrid yig gi ngo sprod dang bcas pa'i thog nas rgya bod kyi sbyor ba yan
lag drug pa'i man ngag thams cad kyi brgyud pa 'dus pa'i khrid myong khrid du mdzad la/ zhen pa bzhi bral gyi khrid yig dbon po kun dga' legs rin pas mdzad pa sogs lung
gi tshogs mtha' yas pa zhig gsan pa yin no/ /yang dbus gtsang gi chos grwa du mar dge 'dun brgya phrag mang po la gsung ngag rin po che tshar lnga bcu rtsa gcig la sogs
pa chos kyi 'khor lo rgya chen po bskor bar mdzad pa mus chen sangs rgyas rin chen dpal bzang po las kyang dpal kye rdo rje rgyu lam gyi dbang / bde mchog nag po pa'i dbang
/ bde mchog dkar po'i byin rlabs khrid dang bcas/ nA ro mkha' spyod kyi byin rlabs/ dpal rdo rje 'jigs byed kyi rdzogs pa'i rim pa rnal 'byor bzhi'i nyams khrid dang
/ mtshan mo rgyu ba/ rwa rtse sems 'dzin/ mtshan ma gyen sgreng rnams kyi khrid/ man ngag gi yi ge rwa pod du grags pa'i lung / skye med do pa'i lugs kyi bdud kyi spyod yul
gyi khrid/ sems dpa' chen pos mdzad pa'i yi ge rnams kyi lung dang bcas pa/ rje nyid kyi bka' 'bum phal che ba'i lung / dud sol lha mo phyi sgrub dang / dur khrod bdag
po'i rjes gnang rnams gsan pa yin ces

thos/ bod kyi zab mo'i chos kyi mdzod 'dzin pa'i mus chen nam mkha' dpal bzang po las 'khor lo sdom pa nag po'i lugs kyi dbang / bskyed rim gyi bshad pa shin tu rgyas pa/ rdzogs
pa'i rim pa nag po rim bzhi'i nyams khrid/ de dag dang 'brel ba'i yi ge mang po/ dril bu lus dkyil gyi dbang / nA ro mkha' spyod kyi byin rlabs sogs man ngag gi bye
brag 'ga' zhig gsan/ bskyed rdzogs kyi rnal 'byor zab mo las nam yang mi g.yo ba'i grub chen sangs rgyas dpal bzang po las dpal kye rdo rje yab yum gyi rgyu dang lam gyi
dbang dang byin rlabs kyi chu bo ma nub pa/ lam zab phyi nang / bla ma rin 'byung / bir bsrung gnyis/ rnam 'joms bir lugs rnams kyi byin rlabs/ bdag chen rdo rje 'chang
chen po'i lam 'bras lo 'khor ma gsungs dus kyi zin bris chen mo/ phyag rgya chen po bsam mi khyab dang / yi ge med pa'i byin rlabs lam skor phyi ma brgyad kyi khrid yig rje
nam mkha' dpal bzang pas mdzad pa/ lam 'bras pa'i lugs kyi mgon rkyang gi rjes gnang / bde mchog lo dril gyi dbang / sa lugs kyi phag mo skor gsum gyi byin rlabs/ rtsa
dbu ma'i khrid/ 'pho ba chig brgyud ma dang bcas pa/ bde mchog dkar po'i khrid byin rlabs/ phag dkar shes rab gsal byed dang / phag mo zhal gnyis ma/ dbu bcad ma/ don grub
ma ste dpyal lugs kyi phag mo skor gsum gyi byin rlabs/ rdo rje 'jigs byed sa lugs kyi dbang / bdag chen rdo rje 'chang nas brgyud pa'i rwa lugs kyi man ngag 'ga' zhig
/dug dbang rgyas pa/ de'i chos skor rdzogs pa/ phyag na rdo rje 'chi bdag 'joms pa'i zur bka' sa lugs/

tshe dpag med lha dgu'i dbang / rnam 'joms pa'i ri lugs kyi rig gtad/ 'jam dbyangs a ra pa tsa na dang / sgrol dkar paN chen lugs kyi rjes gnang / dpal gur gyi mgon po lha
brgyad lcam dral/ gnyan mgon bsnyen dus/ dmag zor re ma tI gsang sgrub rnams kyi rjes su gnang ba dang / rgyal ba'i sras po thogs med kyi bka' 'bum thor bu pa dang / rje
gzhon nu rgyal mchog pa'i blo sbyong zin bris sogs lung gi rnam grangs du ma zhig gsan par mdzad/ mang du thos pa rgya mtsho lta bu'i pha rol tu son pa'i sems dpa' chen po
'bum dbon rdo rje rgyal po'i zhabs rdul nye bar bsten nas/ dpal bde mchog sdom pa 'byung ba lha bcu gsum dang / tshe dpag med grub rgyal lugs lha bcu gsum ma'i dbang /
dpal phyag na rdo rje 'khor lo chen po lha bco brgyad kyi dbang / grub chen dza ba ri pa'i rgya gzhung bco brgyad kyi lung / phyag rgya chen po grub pa sde bdun las de kho
na nyid ye shes grub pa/ gnyis su med par grub pa/ lhan cig skyes pa grub pa/ thabs dang shes rab gtan la dbab pa grub pa rnams gsan/ khyad par dpal dus kyi 'khor lo'i
skor rnams bla ma de dpal jo nang du spyan drangs nas zhib tu gsan pa ni/ bla ma'i yon tan yongs su bzung ba'i rgyud/ dpal don dam pa'i bsnyen pa rgyal po padma dkar pos
mdzad pa/ dbang mdor bstan gyi 'grel pa dus zhabs pas mdzad pa/ yang nA ro pas mdzad pa/ dus zhabs pas mdzad pa'i dus kyi 'khor lo'i sgrub thabs/ dkyil chog dka' 'grel padma
can/ sbyor drug gi 'grel pa sbas pa mig 'byed/ a ba dhU tI pas mdzad pa/ rgyal po 'jam dpal grags pas mdzad pa'i rnal 'byor gsum gyi snying po gsal ba/ slob dpon dpe
med 'tshos

mdzad pa'i sbyor drug /de'i 'grel pa yon tan gyis 'gengs pa/ nyi ma dpal gyis mdzad pa/ grub chen tsi lu pa dus zhabs pa/ zla ba grags pa/ smr-i ti dznyA na/ kha che paN chen
rnams kyis mdzad pa'i sbyor drug gi gzhung re re/ /ye shes spyan sgrub nyi zla sgrub pa/ tsa mi chen pos mdzad pa'i sbyor 'phreng / bsdus don/ 'grel pa dang bcas pa/ tsa
mis mdzad pa'i sbyor drug 'bring po/ nang gi nyi zla gza' 'dzin/ 'khrul 'khor nyer lnga pa sogs dang / tsa mi dang rga lo'i gsung zhang mtshal bas yi ger bkod pa'i man
ngag bdun/ sbyor drug sa lugs su grags pa ma rgyud kye rdo rje'i sbyor drug sogs chos tshan bzhi/ paNDi ta mngon shes can gyis jo bo rje la gdams pa'i sbyor drug /dpal shA
ba ris pha dam pa sangs rgyas la gnang ba'i sbyor drug rta'i glu/ gyi jo lo tsA ba'i gsung phro lo tsA ba padma 'od zer gyis yi ger bkod pa'i sbyor drug /rwa lo tsA ba
chos rab kyis mdzad pa'i yi ge chung ngu brgyad/ 'bro lo tsA ba/ pu hrangs lo tsA ba/ gnyan lo tsA ba/ gnyos lo tsA ba/ dpyal lo tsA ba a mo gha rnams kyis mdzad pa'i sbyor
drug /grub chen yu mos mdzad pa'i sems thag bcad pa sogs chos tshan brgyad/ phyag rgya chen po/ stong nyid/ 'od gsal/ zung 'jug gsal ba'i sgron ma sogs gsal sgron skor
lnga/ kun spangs chen po'i sa bcad dang bcas pa/ yu mo yab sras kyi gsung / bsregs pa tshangs pas zin bris su bkod pa'i sbyor drug /shar pa rin chen rgyal mtshan gyis mdzad
pa'i sbyor drug /bsdus rgyud kyi sa bcad/ dus 'khor ba kun shes mdzad pa'i sems 'grel skor gsum gyi spyi chings/ chos rje thams cad mkhyen pa bu

ston rin po ches mdzad pa'i mdor bsdus dang po'i TIkka/ dka' 'grel snye ma/ rin chen gces pa'i lde mig /zab lam gyi sngon 'gro/ thog mtha' bar dge'i khrid yig /ngo sprod rgyud
gsum gyi don gtan la dbab pa gcer mthong ngo shes rnams dang / sron pa kun dga' rgyal mtshan gyi rnam thar/ sron pa chos dpal bzang pos mdzad pa'i zab lam nges don sku
bzhi'i lam du 'jug pa sogs man ngag gi yi ge bcu gsum/ de dag gi zhal shes dpal ldan bla ma dam pas mdzad pa/ ngo sprod bsil ba'i chu rgyun/ chos rje phyogs pas mdzad pa'i
sgrub thabs dpag bsam snye ma/ dkyil chog bdud rtsi'i rol mtsho rnams dang / grub chen ayon pa chen po'i thugs kyi bcud ayon bsnyen sgrub tu grags pa nyams khrid du mdzad
nas/ lugs de'i man ngag zla seng ba nas brgyud pa cha lag phra mo tshun yongs su rdzogs pa dang / bla ma bsod nams 'od zer ba'i gzhung bshad/ shong lo tsA ba'i khrid
yig /theg chen chos kyi rgyal pos mdzad pa'i khrid yig dang / man ngag kun gyi snying po nor bu'i 'phreng ba sogs thor bu ba mang du gsan la/ gzhan yang shes rab kyi pha
rol tu phyin pa stong phrag brgya pa/ sman bla'i mdo brgyad brgya pa/ dbu ma bshes spring / paN chen ma ti'i chos spyod rab gsal sogs chos kyi sgo mtha' yas pa zhig gsan
pa yin no/ /gsung ngag rin po che'i 'dzod 'dzin pa'i chos kyi rje gtsang byams pa rdo rje rgyal mtshan las gur rigs bsdus pa mkha' 'gro lnga'i dkyil 'khor du man ngag lugs
kyi dbang bskur ba gsan la/ rje btsun 'jam pa'i dbyangs dang gnyis su med cing / rdo rje'i chos skyong rnams bran bzhin du 'khol ba'i mthu stobs kyi 'khor los sgyur ba
rje btsun chos kyi rje rgya dkar shes rab rgyal mtshan

dpal bzang po'i zhal snga nas las/ bla ma'i rnal 'byor thun mong ba rnal 'byor dbang phyug birWa pa'i bstod pa rje sa skya pa chen po dang / rje sa paN gyis mdzad pa/ rje btsun
sa paN gyi bstod pa chos rgyal mar grags pa/ 'phags pa rin po che la bstod pa rje mus srad pas mdzad pa/ 'jam dpal mtshan brjod/ /sgrol ma phyag 'tshal nyer gcig rnams
kyi lung gsan/ bde bar gshegs pa'i gsung rab mtha' dag rang stobs kyis 'grel par mdzad pa'i mkhas pa chen po dpal shAkya mchog ldan gyi drung du mi g.yo ba dkar po'i rjes
su gnang ba/ jo nang kun spangs chen pos mdzad pa'i sbyor drug gi sngon 'gro thog mtha' bar dge dang bcas pa'i khrid yig gi lung tsam gsan la/ bo dong bde ba can gyi
slob dpon mkhas pa chen po nam mkha' dpal rin las bo dong pa'i lugs kyi dbang dang man ngag cung zad nos shing / rnal 'byor gyi dbang phyug chen po rin chen chos dar las
khros nag lha lnga'i dbang / thugs rje chen po rgyal ba rgya mtsho'i dbang bzhi sogs chos rgyal srong btsan sgam po'i gsung ngag ma Ni bka' 'bum du grags pa sogs man ngag
'ga' zhig nos so zhes thos so/ /mdor na bdag gi bla ma 'di ni dam pa'i chos kyis nam yang chog par mi 'dzin pas/ dgung lo drug pa nas bzung ste/ ji srid yongs su mya ngan
las 'da' ba'i tshul mi ston gyi bar du/ mtshan nyid dang ldan pa'i bla ma dam pa de dag dang / snga mo dus bdag chen bsod nams rgyal mtshan pa las/ sa skya'i tshogs chos
sdom gsum rab dbye'i shog bu kha yar gyi lung tsam gsan pa'i bar gyi dge ba'i bshes gnyen nyi shu rtsa lnga po de dag la/ dad pa dang gus pa bla na med pas bsten/ rnyed
pa dang bkur sti

gya nom pas mchod/ rtse gcig tu phyin ci ma log par sgrub pa'i mchod pas mnyes par mdzad de/ dam pa de dag kha cig gi ni yon tan yongs su rdzogs pa 'ga' las ni ji ltar 'tsham
pa dang bcas pa gsan pa'i snyim pas ni ngom par gsol/ thos pa'i don thams cad la legs par bsam zhing / tshig dang don gyi cha phra mo tshun chod la las sla dang / shes
lo'i dri mas ma gos par sgro 'dogs bcad de/ bla ma so so'i gsung gi snying po 'di'o/ /phyag len gyi rim pa 'di'o/ /bzhed pa'i mthar thug pa ni 'di'o/ /zhes re re nas ma
'dres pa yongs su rdzogs par thugs la mnga' ba yin no/ /mtshan nyid kun ldan yongs 'dzin bcu phrag gnyis/ /khyad par sku drin che ba'i dam pa bzhi/ /'gran med rtsa ba'i bla
ma bdag chen rje/ /rnyed bkur sgrub pa'i mchod pas mnyes byas nas/ /'khrul med chos kyi sgo brgya phye ba las/ /smin grol bshad pa'i rin chen ring thang med/ /bgrang yas
bdag gir mdzad khyod gangs can 'di'i/ /skal bzang skye bo'i dpal du chas pa bzhin/ /khyod kyi chos kun sgrib med gzigs bzhin du/ /mkhas rnams dga' ba'i dad dang tshul
khrims kyis/ /slar yang legs bshad 'ba' zhig 'tshol mdzad pa'i/ /zab gsal blo gros mtshungs med 'di ngo mtshar/ /de ltar bdag cag gi dpal ldan bla ma dam pa 'dis zab pa dang
rgya che ba'i chos tshul ji snyed pa zhig gsan te/ gsan pa de dag kyang ming tsam ma yin par tshul bzhin du bsam pa dang sgom pas thugs nyams su myong bar mdzad pa'i
mthus/ gzhal du med pa'i yon tan gyi phung po la dbang 'byor pa yin mod kyi/ de'i mtha' 'di tsam

mo zhes su zhig gis rtogs par nus/ 'on kyang rags pa'i gnas 'ga' zhig brjod na/ bdag gi mkhan po kha ba can pa'i ngur smrig 'chang ba thams cad kyi gtsug gi nor bur gyur pa
'dis bde bar gshegs pa'i bstan pa'i rtsa ba so sor thar pa'i sdom pa tshigs snga phyi yang dag par bzhes pa la brten nas nges par 'byung ba'i tshul khrims kyi bslab pa rin
po che spyan gyi 'bras bu ltar gces par 'dzin par mdzad de/ /dgag sgrub gnang gsum gyi bslab pa'i gzhi rnams phyin ci ma log par mkhyen nas bslab par bya ba phra zhing
phra ba tshun chad kyang blang dor tshul bzhin du mdzad la/ khyad par bsnyen par rdzogs nas yun ring po'i bar du sdor dkar gdan gcig gi brtul zhugs shin tu dam pa la gnas
par mdzad de skabs 'gar chos ldan gyi bya bas g.yengs nas nyi ma phyed gong du gdan bzhes ma grub na de nyin gsol ba mi bzhes pa sogs mdzad/ gzhan yang tha na chos gos
zlum por bgo ba dang / kha ma bkrus par zas mi za ba dang / zos nas slar 'khrud pa dang / 'bags pa la phyag mi bya ba dang / phyag 'tshal ba'ang yan lag smad lnga sa la gtugs
pa'i phyag shin tu gus par mdzad pa sogs spang blang phra mo la las sla dang khyad gsod dang ngo lkog mdzad pa lta ci smos/ bdag cag la sogs pa sku 'khor na 'dug pa'i
dge sbyong ma bsdams shing bag med pa rnams la'ang lan cig ma yin par 'di bzhin byed dgos pa yin gsung legs pa'i lam kho na la nan gyis sbyong bar mdzad/ gsung las kyang
/ nga gzhon pa'i dus ngor dkar dang / ngang tshugs shin tu dam pas ja bzang po 'thungs pa'i rkyen byas mgo bo gas

'gro ba lta bu'i zug rngu dang bcas pa'i ser ma langs yong zhing 'dug na'ang / mi 'chi tsam yong ngam shi na yang bzod/ 'dul ba'i bslab bya khyad bsad na mi yong ngam snyam/
nyi ma phyed yol phan chad thug pa re tsam yang 'thung ba ma byas zhes gsung la/ /mdor na mang du smos pas ci zhig bya/ nyid kyi sku srog la bab kyang phyi dro'i kha zas
phra mo tsam mi bzhes par srung sdom mdzad na pham pa dang / dge 'dun lhag ma dang / sbom po la sogs pa'i nyes pas tshul khrims kyi phung po la gos pa'i skabs ga la yod
/ shin tu btang dka'i sku srog yal bor na/ /rnyog bral tshul khrims bsrung la ngo mtshar ci/ /nyon mongs g.yul las rgyal ba'i dpa' bo rnams/ /tshul 'dis bdud sde 'dul ba
chos nyid yin/ /phyis sku tshe'i mjug la bskyed rdzogs kyi thugs dam zab mo'i nyams bzhes gtso bor mdzad pas/ nyi ma phyed yol kyang thugs dam gyi rim pa rnams ma grol gyi
bar du gdan bzhes mi mdzad par nyan thos dang thun mong ba'i phyi dro'i kha zas spong ba sogs btang snyoms su mdzad pa ni/ dus kyi 'khor lo las/ gdul bya'i skye bo nges
pa dang bral ba zhes gsungs pa'i don/ nyan thos dang rang rgyal gyi bslab pa la mtha' gcig tu zhen pa dang bral ba la bshad cing / de'i rgyu mtshan yang rdo rje theg pa'i
lam nyams su len pa'i grogs su 'gro na nyan thos kyi theg pa las bkag pa rnams kyang the tshom dang rtag pa med par spyod dgos pa yin la/ des na bdag gi bla ma dam pa
'di ni shin tu 'phangs pa'i sku srog las nyan thos dang thun mong gi so thar bslab pa gces par bsrung zhing / de las kyang rdo rje theg pa'i rnal 'byor rnams ches

shin tu gces dgongs nas/ skabs 'gar bskyed rdzogs kyi ting nge 'dzin la yun ring du 'byams pa la sogs pa'i tshe/ gsol ba gdan gcig po de nyi ma nub kha dang sa sribs 'tshams
sogs su yang bzhes pa mthong zhing / gsung las kyang / nga rang la snga dro zos pa dang / phyi dro zos pa la khyad cher mi 'dug kyang gung tshigs ma yol tsam byung na bstan
pa'i mig ltos la phan pa tsam 'dug ste/ kha don mi tshar ba 'dug gsung nas thugs dam la gnod na nyan thos kyi bslab pa phra mo'i blang dor yang btang snyoms su mdzad
na gzhan zir long mang po rgyang du bsring ba smos ci 'tshal/ 'di ni rgyud sde dri ma med pa nas bshad pa dang / slob dpon birWa pa la sogs pa'i rnal 'byor gyi dbang phyug
'khrul pa med pa rnams kyis mdzad pa dang rjes su mthun pas shin tu ngo mtshar ba'i mdzad pa yin la/ de la brten nas tshul khrims kyi dri bsung phun sum tshogs pa thos
pa tsam gyis yid tshim par byed pas na bza' dang / gang du bzhugs pa'i gnas khang thams cad khyab cing mdzes par zhabs drung du 'ongs pa'i skye bo sna'i dbang po yod pa
thams cad kyi spyod yul du gyur pa de yin mod/ na bza' la sogs pa la ni deng sang gi bar du yang tshul khrims kyi dri bsung yid 'phrog pa de ma nyams par gnas pa 'di yin
no/ /la la theg dman khyad gsad ham gtam gyis/ /phra rags bslab pa dral bas grol bar 'dod/ /de dag 'khyags pa'i steng gnas khang bzang bzhin/ /mthon por rloms kyang dma'
bar lhung gis dogs/ /'ga' zhig theg pa dman la dam 'chel bas/ /mchog gi lam la mos pa'ang mi rnyed pas/ /

de dag gyi na'i zas skom 'tshol 'tshol nas/ /yid bzhin nor bu bor dang mtshungs sam snyam/ /khyod kyis sku srog las kyang so thar dang / /de las rdo rje theg pa gces dgongs
nas/ /ma nor spangs blangs tshul bzhin mdzad pa 'dis/ /rgyal ba dgyes pa'i lam bzang gsal bar byas/ /skad snyan ngang mo rol pa'i 'phur lding gis/ /chu gter padma'i 'phreng
bas mdzes par go /yid 'ong tha grur khyab pa'i dri bsung 'di'i/ /tshul khrims mchog tu blun po yis kyang rtogs/ /'dul ba'i gzhung dang rgyud sde rgya mtsho'i don/ /tshul
bzhin gzigs la 'khrul pa ci zhig mnga'/ /thos chung 'ga' yis 'di dang 'di 'dra zhes/ /smad kyang rang gi de nyid bstan par zad/ /rnyog bral kun nas gtsang ba'i tshul
khrims ldan/ /'gro rnams dga' byed zhi dul spyod pas mdzes/ /khengs bral legs par 'doms pa'i brtul zhugs can/ /lnga brgya'i dus kyi dgra bcom 'di ngo mtshar/ /de ltar nges
par 'byung ba'i tshul khrims kyis mdzes par byas pa tsam du ma zad kyis/ /bdag gi bla ma byang chub sems dpa'i spyod pa lhur mdzad 'dis/ bskal pa dpag tu med pa'i sngon
rol nas byang chub tu thugs bskyed cing de'i bslab par bya ba mtha' dag la zhum pa dang / sgyid lug pa dang / 'khor bas skrag pa med cing / rang smin pa'i gegs gsum dang
/ gzhan smin pa'i gegs lnga la sogs pa dang bral bas tshul ji lta bar spyod bzhin pa yin mod kyis/ sku tshe 'dir yang bdag chen rdo rje 'chang chen po'i zhal snga nas yab
sras las maNDal tshom bu lnga pa la bsten pa'i sems bskyed dang / rnal 'byor dbang phyug bsod nams seng ge las theg pa chen po dbu ma'i lugs

dang / mkhas pa'i dbang po dkon mchog tshul khrims las dbu sems gnyis ka'i lugs te yang dag par blang ba brda las byung ba'i smon 'jug gi sems bskyed pa legs par nos te/ byang
chub sems dpa'i spyod pa la 'jug pa dang / bslab pa kun las btus pa dang / sdom pa nyi shu pa la sogs byang chub sems dpa'i sde snod mtha' dag la legs par sbyangs nas/
ltung ba dang / ltung ba med pa dang / ltung ba'i gzugs can dang / ltung ba med pa'i gzugs can la sogs pa ma nor bar mkhyen pa dang / dge ba'i bshes gnyen la rtag tu gus
pa dang / dkon mchog gsum gyi gdung rgyun mi 'chad pa'i slad du brtson pa/ sems can thams cad la phan par bzhed pa'i thugs rgyun du mnga' ba/ nag po'i chos bzhi dang bral
zhing / skyes bu chen po'i rtog pa lnga dang nam yang mi 'bral bas/ byang sems kyi rtsa ba'i ltung ba dang / nyes byas phra zhing phra bas ma gos bzhin du yang phung po
gsum pa la sogs pa'i bshags bsdams dang / rten gyi spyan sngar nyin re bzhin sems bskyed rgyas par len la/ dus thams cad du rang don yid byed kyi dri ma dang bral zhing
/ gzhan la phan pa lhur len pas sku 'khor dang / slob ma dang / sbyin bdag la sogs pa thams cad kyang rang rang gi skal ba dang 'tsham pa'i thabs sna tshogs kyi sgo nas
dge ba'i bya ba gnas skabs dang mthar thug gi don yod pa 'ba' zhig la sbyor ba mdzad kyi/ don med pa dang / don log pa la cung zad sbyar bar mi mdzad la/ tha na dge bshes
sam/ mi chen nam/ skye bo phal pa lta bu dang gsung gleng zhig mdzad na yang / rgya

bod du byon pa'i mkhas grub gong ma rnams gnas gang du 'khrungs pa/ de dag gi yon tan gyi khyad par/ bstan pa rin po che la bya ba ji ltar mdzad pa/ de dag gi bshad sgrub kyi
srol 'dzin pa ji ltar byung ba/ da lta ji ltar gnas pa'i tshul lam/ yang na ni dkon mchog gsum gyi rten bzhengs pa dang / rnying pa rnams gsos pa dang / de dag la mchod
pa byas pa'i phan yon la sogs pa chos kyi gsung gleng kho nas de dag gi rgyud dge ba la ma dad pa rnams dad pa dang / dad pa rnams 'phel ba dang / 'phel ba rnams brtan
par mdzad pa yin gyi/ mi dge ba dang / lung ma bstan gsung ba mi dran la/ lhag par byams pa dang / snying rje bsam gyis mi khyab pa'i dbang gis/ grwa pa dang / sbyin bdag
/sku nye sku 'khor la sogs pa rnams kyi nang nas kyang gang dag zas gos kyi 'phongs pa dang / spyod pa ngan pa/ chos dang mi mthun pa/ 'jig rten gyi bya ba nyes pa/ mi sdang
ba/ mgon skyabs med pa rnams dang / khyad par rje nyid la ma gus pa/ skur pa 'debs shing / log sgrub sgo du ma nas byed pa rnams la lhag par yang thugs brtse bar mdzad
cing / gzhan tsho la mgon skyabs byed pa de rang sa na gda' ste/ sdug ge 'di tsho la mgon skyabs gzhan med pa gsung nas zas gos kyi gnang byin mdzad/ sku mdun du bos shing
snyan pa'i gsung gis gzengs bstod/ dbugs phyung / kho rang gi yid la re ba gang yod sgrub/ tha na gzhan la bcol gtam tshun chod kyis phan ci thogs mdzad pa yin te/ dper
na jo gdan kun snying zhes bya ba kun spyod shin tu ngan pa brtse bas skyong mkhan rje nyid las gzhan su yang med bzhin du skur zhus dang zhabs 'dren kho na la chas pa
zhig yod pa de la bu gcig pa ltar shin tu byams shing /

gsol ba'i gang zhim tshun de kho na la gnang / khos gang zhus ngo mi ldog par gnang ba zhig yod pa la/ bdag gis 'di lugs gnyis ka nas sngar zhabs tog tu gyur pa med cing /
da ni nam yang yong ba'i tshan du mi gda'/ lhag par zhabs drung nyid la 'khang ra dang skur zhus kho na byed pa 'di 'dra la 'di tsam gyi thugs 'dogs rang gnang mi dgos sam
zhus pas/ chos rje pa ci gsung nas spyan chab lhug par byon gyi 'dug go /rang gi bu la khra dang spyang k-i'ang byams/ go chod skye bo khrel med rnams kyang gso/ /dmu rgod
rang nyes gzhan gyis spangs pa rnams/ /rgyal sras brtse ldan khyod kyis bdag gir mdzad/ /thog med 'khor bar goms pa'i ngan spyod dang / /ma mthun rgyal sras spyod la
sems khrel ba'i/ /sdig ldan kho bo dmyal bar lhung nges pa/ /dgongs nas thugs khral spyan chab shor ram snyam/ /skyid sbug tu bzhugs pa'i dus thog khar bsil gtor mdzad pa
na gong mo rnams drung du gtor zan za bar byed cing / de dag gi mgrin pa zan gyis 'gags pa na sku mdun du myur bar 'ongs ste sku pang la sogs par 'dug nas kha gdangs te
sdod pa phyag sor gyis zan brus/ mchu la sogs pa 'phyid par mdzad pa dang des mtshon pa'i ngo mtshar ba du ma yod la/ gzhan yang bdag bas gzhan gces pa'i byang chub kyi sems
mnga' ba'i dbang gis gnod lan du phan pa kho na lhur len par mdzad de/ snga dus jo nang na bzhugs pa'i tshe sngon ma byung ba'i chos kyi 'khor lo rgya cher bskor bas
phyogs de'i bde skyid rnam par 'phel ba dang / skye bo mang po zhig bdud kyi spyod yul las 'da' bar shes

nas nag po'i phyogs rnams cher 'khrugs pas nye bar bslad pa'i nye gnas kha cig gi bu lon gyi brgya 'bul dang / rtsis log rgya 'dre'i bsnyen bkur ni yang yang byed/ zhe ma zhim
ngan g.yo khram gsum gyi dkor mang po'i nus pas sku 'bum pa dkon cog bzang po la sogs pa bsod nams dman zhing mnar med pa'i dmyal ba chen por rings par chas pa/ dam pa'i
chos kyi 'phros thos na bong rgan gyi mgo la phad rdo bsnun pa ltar 'gyur la/ chos khrims dang spyi khrims bshig pa dang / spyi nor la ni bya rgod ltogs pa ro la rngam
pa bzhin stobs sha 'gran par brtson pa kha cig gis glags lta bar sems pa las skabs rnyed de/ dam pa'i chos kyi 'khor lo bskor ba'i bar chad du 'os pa de dang / de dag nan
tan du bsgrubs shing / rnam par mi 'tsham pa'i bya ba kham po che du mas thugs dkrugs kyang / sems dpa' chen po 'dis bzod pa'i pha rol tu phyin pa rdzogs pa'i thabs su
mkhyen pas mi dgyes pa ci yang med par de dag la dngos dang brgyud nas lam ngan pa las bzlog cing / 'phral phugs su phan bde 'byung ba'i thabs kho na mdzad mod/ ma rung
pa de dag zhi bas 'dul bar mi 'os pa zhig pas cung zad kyang phan par ma gyur cing / slar nag phyogs la dga' ba'i sde chen po 'ga' zhig gis kyang de dag gi grogs byas te
gnod pa cher bsgrubs pa na bdag nyid kyi 'khor dang longs spyod la sogs par chags pa mi mnga' zhing / gzhan la gnod pa chung ngu yang thugs kyis mi bzod pas khong rang ci
dgar byed du bcug gi gzhan du na rdo rje chos skyong rnams bran bzhin du 'khol ba 'dis thugs khros pa tsam gyis ma rungs pa de dag skad cig la

gshin rje'i khar 'gro ba las 'os med kyang rang la gnod par byed pa'i dgra la zhe sdang gi kun nas blangs nas mngon spyod kyi las rtsom pa ni ngan song gi rgyu yin par dgongs
nas chos skyong rnams la drag po'i 'phrin las zhu ba'am/ rang phyogs kyi chen po rnams la de dag tshar gcod par bskul ba sogs ci yang ma mdzad mod/ srung ma'i dbang po
rnams ni bstan pa la sdang ba rnams nyams par byed pa chos nyid yin pas ma bskul bar yang 'phrin las mdzad pa'i rgyu dang / rje btsun 'di nyid sangs rgyas dngos su gzigs
pa'i dad pa dang ldan pa rtsis gnas gsar pa nang so nam mkha' rdo rje'i drung gis nye bar len pa'i rkyen mdzad nas sde srid seng ge rtse nas springs yig mngags mi dang bcas
pas bdud kyi brlams pa'i ma rungs pa de dag 'ga' zhig ni srog gi mthar byas/ 'ga' zhig yul gzhan du bskrad/ sku 'bum pa kho rang bdud dang mu stegs 'chal ba'i klad pa
rnam par 'gems pa'i dung dang gaNDi'i sgra drag pos rnam par bsdigs bzhin du rgyang ring du bskrad pa na/ bdag gi bla ma thugs rje chen pos rgyud brlan pa 'di ni rang nyid
thugs zos bde bar 'gyur pa la dgyes pa ci yang med par ma rungs pa de dag 'phral dang yun gyi bde ba las nyams pa'i thugs khral gyis bu gcig po shi ba'i ma bzhin du spyan
chab kyi rgyun bzlog tu med pa dang / snying rje rje skad du smre bar mdzad do/ /zhes thos so/ /bdud sde bye ba phrag brgya khyod kyi 'khor/ /nam yang bskyod par nus
pa ma lags mod/ /bdud bzhi las rgyal thub pa'i dbang po'i 'khor/ /rtsod pas bye bar bstan dang mtshungs ma snyam/ /bla ma'i dgrar gyur bstan la rab sdang ba/ /

de dag dus mthar byed pa'i dpa' bo rnams/ /sdig med sa lam mang po cig car rdzogs/ /e ma sems 'di'i byed pa ma lags sam/ /de ltar tshul de lta bus bdud kyi dkyil 'khor nyams
par byas pas phyogs de bde skyid ldan zhing sgrub pa zab mo mchog tu 'phel bar gyur mod/ sku 'bum pa zhes bya ba'i ma rungs pa des sde chen po 'ga' zhig la brten nas/ ri
khrod jo nang 'joms pa'i thabs du ma la zhugs pa gsan pa na rgyu de las ngan pa de yun ring por bde ba thob par 'gyur snyam du dgongs nas mngon spyod kyi thugs dam cung
zad mdzad pa na/ dmu rgod de kha nas khang khrag dron mo skyug cing / nag po chen po'i rnam par 'phrul pa'i bya nag khyi nag la sogs pas bsdigs pa'i snang ba mngon sum du
shar te 'gyod cing skrag bzhin pa'i ngang nas las ngan pa'i dbang gis thob pa'i lus de skad cig la bor nas/ rnam shes rdo rje mi bskyod pa'i zhing du yud kyis song bar
gyur to/ /'di na nam yang zhi bas mi 'dul ba/ /de dag tshul 'dis rjes su mi 'dzin na/ /thugs rjes lhag pas phyug pa'i rgyal ba rnams/ /khro bo'i dbang por bzhengs pa'i dgos
pa ci/ /brtse ldan khyod kyi mthu stobs dus mtha'i mes/ /sdig pa'i nags tshal stug pos sbags pa'i sems/ /mi gtsang lus dang lhan cig bsregs gyur pa'i/ /skye bo de yang
mchog tu skal ba bzang / /de'i tshe gsung las/ sku 'bum pa khos zag pa mang po bsags te nga rang gi sngon gyi las ngan zhig gi 'bras bu yin yod snyam/ bzlog 'khor la skyon
pa tsam yang ma byas/ phyis khos jo nang la me rgyag zer ba thos pas de ltar na khong rang yang las

ngan tshabs che ba las mi 'dug snyam kha sbyor dbye ba 'dra bsgoms pa yin te/ khong khrag skyugs nas shi zer/ sdug ge snying rje da kho'i sdig pa sbyangs dgos gsung rdo rje
mi 'khrugs pa'i cho ga la sogs pa sdig sbyong gi thugs dam mang du mdzad ces thos te/ 'di ni mi nag mdung thung can ded dpon snying rje chen pos bsgral ba dang tshul mtshungs
par snang la/ yang ma rungs pa de dag gi gtso bo shug pa dka' bcu pa zhes bya ba yon tan gyi rnam pa ltar snang ba thams cad kyang skyon kho na'i snon khar song ba'i
dge sbyong gi gzugs can zhig ngan phyogs 'dzin pa'i grogs rnams dang bral bas zhabs 'dren sgrub pa'i nus pa med bzhin du nam zhig glags rnyed par 'gyur snyam du chu skyar
gyi brtul zhugs lhur len pa zhig gnas pa de la skabs shig tu 'chi ltas kyi mtshan ma ya nga ba mang du byung bas skrag nas drung du 'ongs te/ de las ji ltar thar bar 'gyur
zhus pa na/ de la 'khon du 'dzin pa mi mnga' zhing phan pa sgrub pa la dgyes pas rdo rje'i bzlas pa gnang ste/ sgrub tu bcug pas zhag bdun nas 'chi bdag las thar pa'i
mtshan ma rnyed nas lo lnga'i bar tshe bsrings la/ g.yo rgyu can de yang dad par gyur te 'di phyi gnyis ka bde ba la gnas par mdzad pa 'dis mtshon nas gnod lan du phan
pa mdzad pa mang du yod mod kyi yi ges 'jigs nas 'dri bar ma nus so/ /phan btags pa la phal cher phan 'dogs kyis/ /gnod lan phan gyis 'jal ba khyed gcig pu/ /gang la gnod
pa byas kyang bde 'brel ba/ /bde ba'i 'byung gnas de la skyabs mchi zhes/ /dam pas bsngags

pa'i rin chen byang chub sems/ /bdag gzhan brje bar nus pa'i lhag bsam can/ /snyigs ma'i dus 'dir dam pa khyed las gzhan/ /gzu bor gnas pa'i blo yis rnyed par dka'i/ /tsandan
te 'ur mtshungs pa kha dpags na/ /kun rdzob byang sems 'byongs pa lta ci smos/ /srid zhi mnyam nyid don dam byang chub sems/ /blo 'das chos kyi dbyings de rtogs par nges/
/sras bcas rgyal ba kun gyis dga' bzhin du/ /lan brgyar legs par bsngags pa'i byang chub sems/ /snying rje dang bcas gnyis med blo gros kyis/ /rgyud phyug rgyal sras
thu bo 'di ngo mtshar/ /de ltar gzhan la rjes su brtse ba'i rgyal ba'i myu gu rnams ni sems can rnams kyi sdug bsngal rgyu dang bcas pa spong ba'i thabs la 'bad pa chos nyid
yin la/ de'ang dus ring po ma yin par myur ba nyid du rdzogs pa'i byang chub la 'god par bzhed nas/ rdo rje theg pa'i nye lam du 'jug par 'gyur ba las/ bdag cag gi mchog
gi dpal ldan bla ma dam pa 'dis sngar bshad pa ltar mtshan nyid dang ldan pa'i rdo rje slob dpon de dag las rgyud sde chen po bzhi dang rjes su 'brel ba'i dkyil 'khor
chen po rnams su dbang bskur ba phyin ci ma log pa du ma zhig gsan pa'i dam tshig dang sdom pa mtha' dag nod par mdzad de/ dbang dus su khas blangs pa'i sdom pa/ bya ba'i
rgyud kyi ltung ba bcu gsum dang / spyod pa'i rgyud kyi ltung ba bcu bzhi dang / rnal 'byor rgyud kyi ltung ba bcu bzhi dang / rnal 'byor bla med kyi rtsa ba dang yan lag
gi ltung ba nyi shu rtsa gnyis/ gzhan yang brten pa dang / bza' ba dang / mi 'bral ba'i dam tshig rnams dang / bye brag

tu dbang bzhi so so'i mnyam gzhag dang rjes spyod kyi dam tshig dang sdom pa rnams la nyes ltung gi cha phra mos kyang ma gos shing / khyad par sku mya ngan las 'da' kha'i
bar tshun chad du bla ma dam pa rnams bsten nas dbang bskur ba yang dang yang du gsan pa dang / rgyun du yang rdo rje sems dpa' dam tshig rdo rje'i sgom bzlas thun bzhi'i
rnal 'byor du mdzad cing / lam gyi thun bzhi la dbang bzhi len pa dang / rdul tshon dang ras bris la sogs par bdag nyid 'jug cing dbang yang nas yang du len par mdzad pas
rig pa 'dzin pa'i dam tshig dang sdom pa rnam par dag pa'i phyir/ rdo rje slob dpon chen po bla na med pa yin pas/ dam pa 'di lta bu'i drung du dbang bskur ba thob pa rnams
kyang mchog tu skal ba bzang bar shes par bya'o/ /dngos kun lha dang ye shes rnam rol gyis/ /dngos 'dzin 'ching ba ring du byas gyur pas/ /dngos grub rtsa ba dam tshig
sdom pa yi/ /dngos kun nyes pas gos pa'i skabs yod dam/ /de ltar gzhi dam tshig dang sdom pa rnam par dag pa la brten nas dus dang gnas skabs thams cad du rim pa gnyis
kyi rnal 'byor las nam yang ma g.yos par thugs dam zab mo kho nas dus 'da' bar mdzad pas/ dpal kye'i rdo rje'i gzhi'i bsnyen pa kha skong gi sbyin sreg dang bcas pa tshar
gnyis mdzad cing / rtsa ba'i sngags 'bum phrag nyi shu rtsa lnga lhag tsam song la/ yi ge brgya pa 'bum phrag brgyad/ uShNI Sha 'bum phrag bzhi tsam dang / a ra pa tsa
na 'bum phrag bdun cu lhag tsam dang / nor rgyun ma'i gtso bo'i sngags 'bum phrag nyi shu rtsa bdun dang / dpal gur gyi mgon po'i yi ge bdun pa 'bum phrag brgya nges/ shA
sa na 'bum phrag nyi shu

tsam song zhing / 'khor lo bde mchog /dus kyi 'khor lo/ /dpal rdo rje 'jigs byed/ 'phags pa don yod zhags pa/ 'jam dbyangs a ra pa tsa na/ lha mo nor rgyun ma/ bha ya na/ chos
skyong che chung rnams la gzhi'i bsnyen pa yongs su rdzogs pa re re mdzad cing dus rgyun du tho rengs ldang ba'i rnal 'byor gyis bzhengs nas/ bir srung thun mong ma yin
pa/ tshar gsum khug pa'i nyams bzhes/ kun mkhyen rong ston nas brgyud pa'i tshe sgrub/ sgra mi snyan pa'i tshe sgrub/ thugs rje chen po'i mig 'byed/ don zhags kyi thugs
dam gzungs ring tshar bdun dang bcas pa/ mi 'khrugs pa'i dkyil 'khor gyi bsgom bzlas/ nor rgyun ma lha bcu dgu'i bsgom bzlas gtor ma 'bul ba dang bcas pa rnams mdzad/ de
nas lus sbyong nyi shu pa dang / rnal 'byor gyi 'phrin las so gnyis la sogs pa'i rlung 'khrul 'khor rgyas par mdzad de/ dkar gtor cha bzhir grags pa dang / dpal rdo rje
'jigs byed sa lugs/ bde mchog lo dril/ dus kyi 'khor lo/ nA ro mkha' spyod rnams kyi sgom bzlas mdzad/ de nas lam zab phyi nang sbrags pa sngon du 'gro ba'i dpal kye rdo
rje'i phyi nang gi bskyed rim gsal btab ste dbang bzhi rgyas par bzhes pa'i mthar rdzogs rim gyi ting nge 'dzin zab mo la yun ring du mnyam par bzhag pa'i rjes su rtsa sngags
lnga bcu rtsa gcig la sogs pa'i bzlas par mdzad/ de nas dpal gur gyi mgon po'i srung ba'i 'khor lo/ rdo rje brag rdzong ma yi ge bdun pa lnga brgya/ shA sa na brgya
rtsa tsam gyi bzlas pa mdzad nas yi dam dang chos skyong rnams la gtor bsngos tshar re/ gzhan yang zhal bzhi pa'i srung 'khor/ 'jam dbyangs a ra pa tsa na/ phyag na rdo
rje u

tsarYa/ spyan ras gzigs seng ge sgra/ rnam rgyal/ rnam 'joms/ sme brtsegs dud kha/ lo ma gyon ma/ sna tshogs yum/ so sor 'brang ma/ bcu gcig zhal/ 'byung po 'dul byed rnams
kyi sgom bzlas mtshan pa re/ de nas sku bzhengs te rtsa ba'i bla ma rnams la phyag 'tshal rgyas bsdus skabs dang sbyar ba'i yan lag bdun pa/ maNDal ci mang mdzad nas sems
bskyed rgyas pa re mdzad de/ zas kyi rnal 'byor mdo rgyud las gsungs pa ltar mdzad nas/ slar thugs dam bsil gtor gyi skabs su thugs rje chen po'i sgom bzlas sngon du 'gro
ba'i/ dzam ser nag gi chu sbyin/ spyan ras gzigs dang / mi 'khrugs pa/ ye shes skar mda'/ sgrol ma rnams kyi sgo nas yi dwags la chu sbyin/ gtor ma brgya rtsa/ lan chags
gtor ma ci mang / dbyug gu drug cu rtsa bzhi/ brul gtor/ 'od zer can gyi gtor ma/ slar yang yi dwags kyi chu sbyin rnams kyi mthar phung po gsum pa'i mdo/ shes rab snying
po tshar gsum bdud bzlog dang bcas pa/ smon lam gyi rim pa du ma dang bcas pa mdzad de/ chos gsung ba sogs ji ltar rigs pa'i rnam dkar gyi bya bas dus 'da' zhing slar
dgongs thun la gong bzhin lam zab lam dus rgyas pa rtsa sngags lnga bcu'i bzlas pa/ mgon po'i srung 'khor nang khrid kyi nyams bzhes dang bcas pa bde mchog nag po pa'i rim
gnyis bzlas pa dang bcas pa dang / kye rdor/ dus 'khor/ bde mchog /'jigs byed rnams la gtor ma 'bul ba sngon du 'gro ba'i gur zhal/ dur khrod bdag po/ dkar bdud lcam dral/
dmag zor lha mo/ mkha' 'gro spyi dang gzhi bdag gtor ma rnams

tshar gnyis re/ chos skyong rnams kyi bskang gso tshar gnyis re/ so so'i bzlas pa/ bstod bskul thun gtor 'bul ba'i bar cho ga ji lta ba rdzogs pa mdzad/ de nas dbang dang rjes
gnang gsan no cog gi lha rnams kyi sngags bdun bdun sogs nyin bar ma grub pa'i thugs dam rnams dang / bir srung thun mong ba/ bla ma rin 'byung / tshar gsum khug pa'i
nyams bzhes rnams mdzad de/ nyal ba'i rnal 'byor gyi cung zad mnal ba'i tshul mdzad/ de ma thag bzhengs nas sngar bshad pa bzhin sgrub par mdzad de/ mdor na dus dang rnam
pa thams cad du bde stong gnyis su med pa'i ye shes kyi rol pa las byung ba'i rim gnyis cha lag dang bcas pa las nam yang g.yo ba med par bzhugs pa yin la/ zla ba byung
ngo cog gi yar gyi tshes brgyad dang / mar ngo'i brgyad nas bcu'i bar nub re bzhin gong du smos pa'i yi dam chos skyong rnams la gtor bsngos bskang gso dang bcas tshar gsum
re/ slar yang gur zhal gnyis la bskang gso tshar bdun bdun rnams rnga brdungs dbyangs dang bcas pa shin tu rgyas pa skyed lhas pa'i phyag len ji lta bar mdzad cing /
gnam gang byung ngo cog la/ gshin rje'i dgra nag po zhang lugs kyi bdag bskyed maNDal sgrub mchod sngon du 'gro ba'i dmag zor re ma tI'i bskang ba mdos dang bcas pa rgyas
pa re mdzad/ de lta bu'i nyams bzhes de dag kyang rnam rtog rgya yan gyi ngag 'don bshad sbyangs tsam ma yin par sbyang gzhi sbyong byed legs par 'phrod pa'i bskyed rim
so so gsal snang ma thob kyi bar du bsgoms pa dang / bzlas brjod rnams kyang shab shib mar mur gang 'gro byed pa ma yin pa'i sngags kyi ring thung gcod mtshams tshun ye ma
'khrul zhing

gsung bcad kho na'i ngang nas mdzad pa yin no/ /mdor na thugs dam gyi rim pa de dag kyang zhabs rdul ring nyer brten pa'i rje btsun dbon rin po ches yi ger mdzad 'dug pa dang
/ bdag rang gi'ang cung zad nges pa rnams 'ol spyi tsam du bris par zad kyis/ yang dag pa na rje btsun dam pa 'di'i thugs kyi dgongs pa'i mtha' su zhig gis rtogs par nus
te/ bsam gyis mi khyab ye shes can/ /de yi mkhyen pa dpag mi nus/ /zhes gsungs pa nyid don la gnas pa'i phyir ro/ /dus phyis shing pho byi lo rje bla ma'i phyag dpe rnying
pa 'ga' zhig lag tu son pa'i khrod na phyag bris dngos kyi sa mo lug gi hor zla bdun pa'i tshes nyi shus sa ya gcig song / de'i nyer gcig nas bzung ste khri re bzla
ba'i ring nye bcas zhes dang / sa ya gnyis/ sa ya gsum/ sa ya bzhi/ zhes bris pa zhig mthong / sngags gang yin su zhig gis shes/ grangs tshad ni blo las 'das pa zhig 'dug
go /des na skye bo blo chung ba rnams drang pa'i phyir dang / thabs bsod nams kyi tshogs spel ba'i rgyun mi nyams pa'i phyir spros bcas kyi rim pa de tsam zhig mdzad par
bstan gyi/ gtso bor ni dus dang rnam pa kun tu gdan bzhes dang / gdul bya thun mong ba rnams la chos gsung ba'i bar ma gtogs pa/ mun khang kho na brten nas rnam pa thams
cad kyi mchog dang ldan pa'i stong pa nyid kyi gzugs dang / de las skyes pa'i mi 'gyur ba'i bde ba chen po gnyis ro gcig tu 'dres pa'i brjod bral phyag rgya chen po'i ngang
du mnyam par 'jog pa kho nas dus 'da' zhing spros bcas de dag spros bral de ga'i ngang nas 'dzin med du khral khral mdzad par mngon no/ /

med bzhin snang ba'i kun brtags 'khor ba'i chos/ /rang sems gcig pu'i rtsal du thugs chud nas/ /kun tu rtogs pa'i chu 'dzin phreng ba yang / /gsal stong bskyed rim nam mkha'i
dbyings su yal/ /gya nom lha skur zhen pa'i rnam rtog dug /'od gsal bde chen bdud rtsi'i bcud du bsgyur/ /rnam gsum dgra las rgyal ba'i dpa' bo khyod/ /'khor bas 'jigs
pa kun gyi skyabs su nges/ /dngos kun rgyal ba'i dkyil 'khor chu zla'i gar/ /de yang dga' chen blo 'das chos dbyings su/ /legs par rtogs bzhin lam gyi 'bad rtsol gyis/ /gsang
chen bstan pa spel ba 'di ngo mtshar/ /de ltar zab mo'i lam rdo rje 'chang nas zam ma chad pa'i brgyud pa rnam par dag pa las 'ongs pa byin rlabs kyi na bun ma yal
zhing / dam nyams dang 'dres khyer gyi ma bslad pa tshad ma gsum mam/ bzhi dang ldan pa'i lam dgyes bzhin du thugs nyams su bzhes pa las grub pa gnyis kyi 'bras bu du ma
zhig mngon du yod mod/ de'i tshul cung zad bsnyad na dgung lo bcu dgu bzhes pa'i tshe khyod hor zla drug pa la 'chi ba yod zer ba'i lung bstan zhig byung na'ang skye 'chi'i
'jigs pa las ring du song ba'i phyir thugs mi bde ba tsam yang ma byung zhing de bzlog pa'i thabs sogs kyang ma mdzad par cung zad song ba na sku 'khor rnams kyi dgongs
pa bzhin ma byung ba zhig la zhal bkod cig mdzad de/ 'di bzhin gyis khyed rang tsho la dgos bsam nga rang yun ring zhig sdod pa'i 'phros mi 'dug gsungs pas/ der 'dus pa
thams cad rtab rtab por gyur/ khyad par rje btsun yab kyis nged cag mgon med pa 'di rnams yal bar 'dor ba rigs sam zhes nan tan du gsol ba btab pa'i ngor tshe sgrub

cig mdzad par zhal gyis bzhes te/ bdag chen rdo rje 'chang chen po'i drung du byon nas ji ltar byung ba'i tshul rgyas par zhus pas mtshams byas pa shin tu legs/ thugs dam gang
la byed gsung ba la tshe bsnyen gcig byed pa'i lugs yin zhes zhus pas/ lha gcig gis dngos grub thams cad 'grub pa yin/ da lam dpal kye rdo rje'i gzhi bsnyen byas pa legs
pas byed lugs kyang 'di bzhin gyis gsungs nas phyag len zhal bkod zhib pa zhig gnang / de nas dpal ldan sa skya'i gzims khang 'og min du sku mtshams shin tu dam par bsdams/
kye rdo rje'i bsnyen pa mdzad pas/ zla ba drug pa'i tshes bco lnga la lung bstan dang mthun par srog rlung stod 'tshangs kyi rnam pa'i sku khams shin tu dub pa zhabs
mi brtan pa la nye ba zhig byung ba na bdag gi bla ma dam pa 'di ni gang yang nyams kyi snang bar mkhyen pas thugs dam zab mo'i ngang du bsal bas je bder gyur mod/ rje
btsun yab la sogs pa ci bya brtol med lta bur gyur nas chos rje zur khang pa dpal ldan rin chen spyan drangs nas byin rlabs gegs sel zhus/ gdan sa chen por dge 'dun ser
gsog 'gyed bzang po'i sku rim kyang bsgrubs pas legs par dwangs/ de nas bzung ste zla ba drug gi bar du zla dus kyi tshes bco lnga la sku khams shin tu ltem pa re byung na'ang
thugs dam kho na'i ngang du bsal bas gegs sel zhing dgung lo bcu dgu las mi bzhugs pa'i ltas de ltar bzlog ste dgu lo bzhi bcu rtsa bzhi'i bar sku tshe bsrings te/
bdag chen rdo rje 'chang chen pos lung bstan pa bzhin dpal kye rdo rje la bsten nas sku tshe'i dngos grub thob pa yin no/ /khyod kyi bdud bzhi mtha' dag bcoms zin mod/ /

slar yang 'chi bdag 'joms pa'i cho 'phrul 'di/ /bdag sogs rgyal ba gzhan gyis mi thul ba'i/ /skal dman 'ga' la dgongs te bzhugs sam snyam/ /yang dgung lo zhe bzhi pa'i tshe
zla ba gcig na 'chi zer ba'i lung bstan cig byung gsung / de bzlog pa'i slad du skyid spug bla brang du sku mtshams la bzhugs nas sbyor drug pa'i lugs kyi yi ge la dmigs
pa'i rdo rje bzlas pa zhag bdun mdzad pas mnal lam gyi tshul du 'chi bdag gi bdud yin zer ba'i ban rgan dug hrul gyon pa'i gzugs brnyan zhig drung na 'dug pa la dbyug pa
zhig bsnun pas cung zad tsam yang ma lus pa thal bar bun gyis song ba zhig byung gsung ste/ de ltar snyigs ma'i 'gro ba rnams la brtse bas dgongs te sku tshe'i 'du byed
yang dang yang du byin gyis brlabs pa yin no/ /de bzhin du nga byis pa'i dus su dbang bskur ba zhu ba'i tshe bla mas ji ltar brda sprad pa'i dmigs pa las sems gzhan du gtan
nas yengs mi 'gro ba zhig yod gsung ba dang / ngas lo bzhi lnga tsam lon pa'i dus chos rje sangs rgyas rgyal mtshan pa'i drung du tshe dpag med dze tA ri'i dbang zhus
ba'i tshe/ 'jug pa'i phyag gi skabs su 'dod snam gyi steng na phar skor ba byas phyin pa gsal po zhig dran gsung ba la dpags na/ dbang gang dang gang gsan pa de'i ye shes
kyi dkyil 'khor sgrib med du gzigs kyi yod par snang zhing / des na/ dbang dus nyid nas 'jug pa sel ba'i lam/ /mngon du gyur pa'i skya rengs 'dis mtshon nas/ /rim gnyis
dkyil 'khor shar tshe mtshan rtog gi /mun pa ma lus sel bar smos ci dgos/ /zhes bsngags pa'ang don la gnas pa nyid yin no/ /

gzhan yang gzhi bsnyen mdzad pa'i skabs nas bzung mnal lam du 'jigs snang sogs bar chad kyi rnam pa ci shar kyang rang nyid kye rdo rje zhal brgyad phyag bcu drug pa'i sku
me long la gzugs brnyan shar ba lta bur lam gyis 'char zhing / de ma thag bar chad kyi rnam pa ci yin kyang sel 'gro'i 'dug gsung ba dang / gzhi bsnyen gyi skabs shig dpal
rdo rje 'jigs byed chen po'i sku shin tu che ba 'jigs su rung ba zhig mthong bas 'jigs drags lta mi nus pa snyam byed pa zhig byung gsung ba dang / bdag cag kha cig la
rdo rje 'jigs byed phyag gnyis pa'i rjes gnang zhig mdzad de/ brgyud pa zhus pa na ngas skyid spugskyi spug tu 'jigs byed kyi bsnyen pa byas pa'i tshe rmi lam du rdo rje
'jigs byed chen po'i dkyil 'khor lta bar 'dod na 'di na zhes bskul mkhan zhig byung nas bltas pas dpal rdo rje 'jigs byed chen po'i dkyil 'khor rten dang brten par bcas pa
shin tu gsal ba zhig mthong / de'i tshe 'jigs drags lta ma nus pa min pa brgyud pa gzhan la 'ded mi dgos nyen yang gda' ste/ da lam brgyud pas lugs kyi dbang brgyud de
ga byas pas khyab gsung ba na bdag 'jigs shing mchi ma shor nas dkyil 'khor gang yin sogs ni zhu ma nus mod/ don gyis dngos su rjes su bzung bar zhal gyis bzhes 'dug pa dang
/ bdag ayon gyi slob dpon chen po padma saM bha wa la dad po zhig yod pas rgyun gyi kha ton byas chog pa'i gsol 'debs nyung ngu zhig mdzad par gsol ba btab pas gsol 'debs
su byed mkhan yod na gsar du rtsom dgos pa med/ nged kyi snga mo'i dus skyid spug tu slob dpon chen po la dad pa thun mong ma yin pa

zhig skyes nas gsol ba btab pa zhig yod pa 'di bris gsung / zhal gzigs pa lags sam/ sku'i rnam 'gyur sogs ji ltar 'dug ces nan gyis zhus pas/ zhal gzigs rang zer rgyu mi gda'/
sku'i rnam pa ni kun mkhyen chen po jo nang pas gzigs pa de ga ji lta ba yin/ gang na'ang bstod pa 'di byin rlabs can cig yin gsung / de'i sbyar byang du/ zhes 'di rang
gi kha ton du/ /ring mo zhig nas sbyar ba las/ /slar yang mkhyen brtse dbang phyug gis/ nye bar bskul nas bris pa'o/ /gsung ba mdzad de/ slob dpon chen po dang yang dngos
su mjal bar snang la/ jo nang kun spangs chen po dang dngos su mjal nas zab lam yan lag drug pa'i gnad mang po zhig gsan pa yin no zhes gleng ba yang thos so/ /gzhan
yang bskyed rim la brtan pa thob pas dbang sogs mdzad pa'i tshe dkyil 'khor gyi gtso bo gang yin de'i sku mdog dang mthun pa'i sku mdangs su snang ba phal gyis mthong ba
byung / bo dong rdzong du dus 'khor gyi cho ga dbang gnang ba'i bgegs skrod kyi skabs su zhal ras mthing shun gyi mdog lta bu la mig gis lta bar mi bzod pa'i zil mnga' ba/
nged cag mi drug gis bsnyon med du mthong zhing der 'khod pa thams cad shes pa 'ur nas phal cher sa 'phags gnam 'phags la song / dbang grol nas 'di bzhin gda' zhus pas
rdo rje shugs dngos yin snyam pa'i nga rgyal brtan po ni bdog gsung / 'jigs dus bskal pa'i me ltar 'bar ba yis/ /'jigs rung khro bo'i dbang por bzhengs pa'i gar/ /'jigs pa'i
bdud bzhi 'joms la chas pa bzhin/ /'jigs pa'ang 'jigs par byed pa'i zhal bzang mchog /sgrib ldan bdag ltas

mthong ba la dpags na/ /sgrib bral 'ga' yis rdo rje shugs nyid du/ /sgrib med gzigs la the tshom ci zhig yod/ /sgrib gnyis 'joms la dpa' khyod bsam bzhin dran/ /snga mo'i dus
skyid sbug bla brang na bzhugs pa'i tshe nye gnas khams pa kun dga' blo gros kyis snga mo zhig sku drung du phyin pa na gzims mal na rje nyid mi bzhugs par 'dug /cung
zad der bsdad pa na je zhig na bzhugs sa der dpal mgon stobs 'phrog dbang po bram ze'i gzugs shig lam me bzhugs 'dug pa nas dga' ba dang skrag pa mnyam du byung / phyag gcig
phul nas phyir 'gro bar brtsams pa na bram gzugs des rlung zhig bus byung ma thag rje nyid kyi skur bstan nas zhal 'dzum mdzad de gang dgos pa yin gsung bka' lung stsal
ba na/ mchi ma 'khrug pa'i dad pa skyes zhes rje nyid la zhus 'dug pa dang / grub pa'i 'khor lo sgyur ba lce ston paN chen rin po ches nag po chen po'i man ngag me 'bar
ma'i lung gsan pa'i tshe zhag kha yar lung nam gnang ba'i tshe dpal nag po chen po nyid du snang zhing / zhal 'phros sogs mdzad pa na da lta'i sku'i rnam par gzigs pas/
phyis su'ang mkhan rin po che gur mgon dngos yin gsung / gus pa'i thal mo sbyor ba lhur mdzad pa mthong zhing thos la/ 'dis mtshon nas las dag pa'i slob ma mang pos gzigs
tshul du ma zhig yod mod thams cad bri bar mi nus so/ /rdzogs rim zab mo'i mtha' klong du gyur pas dgun kha ba bol nub tsam babs pa na'ang rje nyid gang du bzhugs pa'i
gzims khang gi steng du kha ba cung zad kyang gnas mi thub par zhu

'gro ba dang / chab grang mo la chab zhugs mdzad pa na skad cig la chu de las rlangs pa thol gyis 'byung zhing / grang ba'i reg bya mi bzod pa lta bu de nyams 'gro'i 'dug pa
sogs ni bdag cag la sogs pa sku 'khor thams cad kyis mthun grub tu byung / srod la lung gnang ba phal cher mar mes mig la gnod kyi 'dug pas phyir ston la zhog gsung / sku
ngos la grib ma yong ba byas pa de'i ngang nas lung mdzad pa dang / phal cher mun khang kho nar bzhugs la sbyin bdag chen pos sku mdun du mar me khor yug tu 'bul na'ang
sgrib yol 'thug po zhig mdzad de/ rten rnams la snang ba 'char la gzhan thams cad mun par 'byung ba der gzhan dag gis mar me sogs ma khyer bar bgrod kyang mi thug pa der
phyag dpe khor yug tu gzigs shing / dngos po phra mo tshun chod gzigs pa la/ drung chen ser po bas/ 'di 'dra ba la phyag dpe gzigs kyi gda' lags sam zhus pas/ rje dpal
ldan bla mas nam nag la phyag bris mdzad pa las/ khams pa zhig gi drung nas phyag ris byang drags pas rgyus kyis yod pa lags sam zhus pas/ 'am bu la 'od gsal gyi snang ba
zla ba shar ba lta bu re rgyun du yod gsung ba yin par gda'/ gsung ba las gzhan mi gsung / bdag gis zhu cha zhig 'bul bar phyin nas phyag dpe zhig khrog khrog mdzad kyi
'dug /phyag btsal te byin rlabs zhu ba la phyogs slad nas ga le gyang la 'ju zhing phyin pas gang yin gsung byin rlabs gnang byung / bdag gis ni bzhugs sa yang mi rnyed par
'dug /zhabs drung rin po ches phyag dpe yang gzigs kyi yod pa 'dra zhus pas/ los mthong mun khang re re las mthangs dkar ba gda'/

khyod kyis mun nag la mi mthong ba de sbyor drug ma bsgoms pa'i la yogs yin mod gsung / mgo la thal lcag gcig skyon byung bas/ lus sems thams cad zhig pa 'dra ba'i skyi bung
ba zhig byung / 'dis mtshon 'od gsal la mnga' brnyes lkog gyur thams cad gsal bar gzigs pa du ma zhig gnang ngo / /skabs shig drung chen ser po bas/ gsol ba'i dus zhal
'phros cher ma zhus pas/ zhag 'ga' na khyed deng sang nga la khros yod pa lags sam zhal 'phros kyang ye mi mdzad pa gda' ba gsung / rtab rtab por gyur nas thugs dam la sad
byung dogs zhu ma nus pa lags zhus pas/ go lags/ sems dpa' chen po dkon rgyan gyi gsung nas/ byas tshad dge sbyor du 'gro ba zhig ma gtogs thun dang thun mtshams kyi nges
pa med pa zhig byed dgos gsung ba yin par gda' gsung ste/ de kho na mnga' bar zhal gyis bzhes pa yin no/ /lus dkyil gsal 'debs tshul gyi 'phros shig la ye shes pa bcug
pa'i tshe lus sems la bde ba khyad par can zhig skyed/ des rkyen byas gsal 'debs pa yin/ nga rang la ni de ltar yong gi yod/ gzhan rnams la ji ltar yod dam zhes dang / lam
dus kyi dbang blang ba na dbang gi chu rgyun gyis smin mtshams yan chad gang bar bsgoms pa'i tshe der bde stong gi nyams bzang po 'byung / de bzhin du gnas so sor 'byung
gsung ste/ mtshon byed dpe'i ye shes la brten nas mtshon bya don gyi ye shes nyin re la yang grangs med pa zhig thugs nyams su myong ba yin no/ /yang bdag byis pa lo dgu
tsam 'gro ba'i dus bo dong bla brang gi bla ma lha khang du gtor sgrub mdzad pa'i gtor 'bul

gyi phyags phyi byed pa'i khungs byas lha khang du phyin pa na nye gnas bstan pa ba yo byad kha cig khyer nas phyir byung / bdag gi nang du zhugs pas gar 'gro sku mdun ni bzhugs
pa med zer/ rtsed mo yin nam snyam nang du byon pas bzhugs gdan la bzhugs 'dug /phyag 'bul byin rlabs zhus pas gtor 'bul gyi rnga brdung la mi 'gro ba yin nam gsung
/ phyags phyi byas 'gro lags zhus pas cang mi gsung ba 'dug /khang thog na gtor ma 'bul zhing 'dug na'ang bdag gi phyags phyi'i khungs byas de gar bsdad/ re zhig na khong
kha cig byon byung nas gcig pur mun nag 'di la gang byed kyi yod zer/ phyags phyi la bsdad pa yin byas pas khong rnams khrel dgod mang po byas bzhugs gdan steng na'ang
mi bzhugs pa 'dug /bdag rang yang skyengs pa lta bus da mig 'khrul pa 'dra byas/ khong rnams kyis khrel stabs dang bcas zhus 'dug mod/ rje nyid ni bzhad pa las gzhan ci yang
mi gsung da bsam dus nges par sku'i bkod pa gnyis bstan pa gor ma chag ste/ /gcig dang du mar snang ba'i chos 'di dag /gcig dang du mas stong par mkhyen pa'i mthus/ /gcig
dang du ma'i yul du sku yi tshogs/ gcig dang du ma skad cig re rer snang / /gnas sar nas kyi nang blon dpon po sman tshe ba zhes bya ba go chod dga' mo zhig yod pa de
og rims drag pos btab/ lce phyed bskrangs pa la sman pa dag gis phan pa'i thabs du ma byas kyang bskyed med par shin tu nyen pa na bdag gi bla ma 'di la byin rlabs zhus
pas phyag gis byugs te rnag rdol bar gyur cig gsung / de nub glo bur du rnag rdol te khams gzhi med du dwangs/ deng sang gi bar dad

gus kyi rgyun ma nyams par gnas pa 'di yin la/ sgom tshor chab zhugs la byon pa'i dus shig chab nang du zhugs tsam la rlung 'tshub chen po zhig byung ba la phyag yug mdzad
de phar song gsungs ma thag sgang gshongs sa phyogs la song nas der bzhugs ring bser bu tsam ma byung ste/ so sor sdud la snyoms zhugs nas/ /sngags rnams kun gyis byin gyis
brlab/ /zhes gsungs pa don la gnas pa yin no/ /sngon dus dam pa rgya gar zhes bya dang / /da dus dam pa rdo rje 'chang dbang khyod/ /bden tshig dam pa grub pa mtshungs
lags mod/ /ngur smrig dam pa 'di yi khyad par bya/ /bzlas brjod kyi nus pa'ang bsam gyis mi khyab ste/ dgung lo so gcig bzhes pa'i dbyar dpal sgo rum bla brang du sku mtshams
mdzad de bha ya na'i bsnyen pa zhag bdun pa zhig mdzad pas zhag lnga pa'i nub glo bur du char chu drag po bsam gyis mi khyab pa byung bas gar chu shin tu rgyas nas
zhing mang po'ang ma rungs par byas/ dgon pa'i gyang zhig 'gyel ba'i 'og nas rje nyid kyi na bza' gos bem rnying pa'i dum bu dang bcas pa'i mnan gtad drag po zhig kyang thon
byung ba la/ gsung las/ de dus kyi shwa 'od de bha ya na'i nus pas mnan gtad tshos ma tshugs par 'thon 'gro ba'i cho 'phrul yin pa 'dug gsung ba dang / de'i tshe yul
pa'i zhing mang po dang bla brang pa'i zhing mang po la gnod pa byung nas sgo rum na bzhugs pa'i kha che paN chen gyi sku rje sa skya paNDi ta'i phyag bzo ma sogs byin rlabs
rten mang po zhal ston pa dang / nus pa dang ldan pa dang / nus pa yod par rlom pa mang po'i thabs sna tshogs byas kyang ci yang phan pa ma byung ba la/ rje nyid kyi
zhal bzhi pa'i shwa

bzlog phur pa zhig gnang ba nye gnas zhig gis khyer nas btsugs ma thag shugs drag cing rba rlabs g.yo ba'i chu klung smyon pa bzhin du brgyug cing mchong ba de/ skad cig la
sngar chu mi 'bab pa'i bud sgang mthon po zhig gi sa phyogs la yud kyis 'gyur te/ chu bzlog gi phur bu bzhugs sa de las mda' rgyang tsam gyi sa mtho nas bskor te 'bab pa
thams cad kyis mthong ba 'di yin mod/ dpal ldan chos skyong khros pa'i sdigs mdzub kyis/ /ganggA lan gnyis bzlog mod sngar bzhin babs/ /khyod kyi phrin gyis bzlog par byas
pa'i rgyun/ /da dung sngar gyi shul du 'bab ma nus/ /shugs drag thur du 'bab pa'i thig le'i rgyun/ /gzhom med rigs bdag rtse mor 'ching nus na/ /phyi rol 'bab chu bzlog
la ngo mtshar ci/ /'on kyang byis pa mgu ba'i thabs su zad/ /nyid kyi dgung lo sum cu rtsa brgyad bzhes pa'i tshe bdag chen thams cad mkhyen pas dgung lo sum cu bzhes pa
de nyid dpal sa skyar spyan drangs shing gsung ngag rin po che gnang bar gsol ba 'debs pa po mdzad de zhu ba po bzhi brgya tsam dang / rgyu dbang la drug brgya tsam 'dus
pa la dbang mdzad pa'i tshe gegs kyi rnam pas bdag chen nyid sku khams bsnyel te dbang cha kha cig la dbang rdzas 'grim pa yang las kyi rdo rjes byas gsung chos 'chag pa
nye ba na bdag gi bla ma bdud kyi dpung 'joms pa la gcig tu dpa' ba 'dis sku rim la dmigs pa'i nag po chen po'i gtor chen zhig gzims khang dmar por mdzad pa'i tshe/ thugs
dam tshugs pa tsam gyis zil che zhing 'jigs pas bzhi thog gi drung 'khor gnyug mar gnas pa thams cad zla grogs med par gzims khang gi phu mda' la rgyu 'grul byed mi nus
pa dang / rang gar 'dug pa na'ang glo bur du skyi bung zhes byed nas gcig la gcig 'chang

shing gnas dgos pa kho na byung la/ gtor ma gtong pa'i tshe gtor chen 'khyer pa por bskos pa de dang de dag shin tu 'jigs pas gtor ma la 'ju nus pa phar zhog phyogs su nye
yang ma nus te/ /srid gsum bdud dpung 'joms pa'i dpa' chen po/ /snying rjes khros pa'i dmag dpung gtor ma'i zol/ /bdud kyi snying mar 'gems nus 'di 'dra la/ /'ju bar mi nus
khyod las bden pa su/ /de'i tshe gsol dpon sangs shes zhes pa rje nyid la chos skyong gi rjes su gnang ba thob cing dad gus kyi skal ba bzang por gyur pa zhig yod pa des
gtor chen khyer/ dpon slob rnams kyis chos skyong gi bskul mdzad de chas pa tsam gyis sngar bas kyang ches 'jigs shing skyi g.ya' ba'i cho 'phrul du ma zhig byung ba la
brten gdan sa chen po na 'khod pa'i skye bo rgan gzhon ma mchis bar thams cad skrag cing skyi bung zhes byed nas khang pa'i nang du gnas kyang mi nus par gyur la/ thog
mar gdong lhags shin tu che bas lam mi bgrod tsam byung ba la gtor ma 'degs yul de nyid du phebs te/ rje nyid kyi zor lam dbye ba'i gser skyem mdzad pa tsam gyis rlung chen
po de yang skad cig la log nas rgyab nas 'gro zhing / gtor ma chen po de bdud thams cad kyi snying ga'i 'dzin mar brdabs pa'i tshe hom chen po sbar ba bzhin du me'i phung
po 'tshub cing 'bar 'phro ba la sogs pa skye bo thams cad kyi snying 'dar bar byed pa'i cho 'phrul ston par mdzad la/ de'i mthus bdag chen thams cad mkhyen pa'i sku khams
legs par dwangs shing gsung chos kyang mthar phyin pas shin tu mnyes shing / rje 'di la gtang rag gi gnang sbyin bsam gyis mi khyab pa mdzad/ rang mthong gis khengs
pa'i mkhas grub khron pa'i rus sbal

kha cig ni skrag pas snying lkog mar bos/ gzu bor mi gnas pa'i hom can kha cig smod par 'dod bzhin du mngon sum la bsnyon par ma nus pas lkugs pa'i brtul zhugs la bkod/ skye
bo phal mo che ni a la la chos rje sgo rum pa'i chos skyong bran du bkol ba'i nus mthu la ltos shig ces 'jigs shing skrag la mi phyed pa'i dad pa yang thob bzhin du rje
'di pa'i yon tan sgrog pa lhur len pa'i gtam gzhan smra ba'i go skabs kyang med par byas zhes thos te/ bstan pa'i bya ba mdzad pa rnams phar zhog /re zhig 'di tsam yang
blo'i rwa ba las 'das pa ma yin nam/ 'di na 'jam dbyangs kyis kyang mi 'dul ba'i/ /bdud sde thal bar byed la chas pa khyod/ /mthu ldan rgyal ba'i dbang po gzhan su zhig /thugs
rjes khro bo'i rol par bzhengs pa lags/ /gdul dka'i bdag 'dzin rtsad nas gzhom mkhas slad/ /gdul 'os bdud sde 'dul la bsnyems pa ci/ /gdul ba'i thabs la mkhas pa de
dang des/ /gdul bya mtha' dag skyong ba 'di ngo mtshar/ /bo dong rdzong du gtor bzlog cig mdzad pa'i tshe gnas gsar nas sde pa brtan pa'i drung gis sgra gcan gdong dang
/ gza'i rgyu tshul sogs zhib tu brtsis nas de ga'i bshis tshul zhus pa na rang gi rnal 'byor med pa rnams la cho ga'ang khrigs ji lta bar byed dgos shing / phyi rol gyi sgra
gcan sogs brtsi dgos pa yin gyi/ nang gi rnal 'byor yod pa la nang gi ltas kho na gtso bas de dang bstun nas byed pa las cho ga sgrigs dang gza' skar gyi spang blang
mi 'tshal gsungs te/ rgyud gsum dregs pa'i snang brnyan ji snyed pa/ /gsal stong zung 'jug dbyings su mkhyen pa'i mthus/ /nang gi rgyud gsum dbang du 'dus pa'i phyir/ /phyi
rol mtshan

lam g.yeng ba btang snyoms lus/ /dug gsum g.yul du 'joms par dpa' ba khyod/ /sa gsum 'byung po 'dul ba snying las bral/ /srid gsum 'joms pa rdo rje'i mda' bo che/ /khams gsum
'di nas bzlog nus su zhig yod/ /des mtshon nas gtor ma drag po sogs nam mdzad kyang bla 'khyams kyi skad ya nga ba byung ba dang gtor ma'i khrod nas me chen po 'phro ba
sogs thams cad mthong zhing thos par 'byung ba/ jo nang du bzhugs pa'i tshe ma rabs shig gis mgon g.yag brkus pa na rkun po de'i bu gcig po shin tu gces pa zhig yod pa
de ma thag mes rgyu lto 'tshig nas shi ba dang / bde chen du bzhugs pa'i tshe bde gzar gyi 'khrug long zhig gi skabs lha rtse zhol ba'i skyas bde chen bla brang du byas pa
rnams 'don pa yin zer ma rungs ba kha cig gis bla brang la 'tshang ba sogs spyi mchod dma' 'bebs pa'i bya ba mang po byas pa'i tshe/ 'di tsam yang bstan pa dang sems can
la gnod par dgongs nas dus gtor zhig gi tshe/ bskang gtor zhig de phyogs la rtse ston la zhog gsung / rje nyid dril bsil ngang nas las mgon gyi bskul zhig mdzad kyi 'dug
pa/ de nas ha cang mi ring ba na nyams pa de rdo rje mi bskyod pa'i zhing du song zhes thos te/ dam can rnams bran du 'khol ba'i rnam thar bsam gyis mi khyab pa zhig yod
mod/ thams cad bri bar ma nus shing / 'ga' zhig 'og nas kyang ston par 'gyur ro/ /thugs dam gtor ma la sogs pa'ang srung ma rnams kyis dngos su len par snang ste/ thengs
shig bo dong er sku mtshams la bzhugs bzhin pa'i ngang las sbyin bdag chen pos rdzong du spyan drangs pa'i tshe nam la

phebs par mdzad de srod thun gyi thun gtor rnams nye bar gnas pas rtab rtab la phyir ma phul ba la brten/ rje nyid gzims chung gi sgor byon pa na mtshan phyed tsam yin kyang
thams cad kyis mthong sar bya rog gnyis shig drung dang nye bar babs te skad 'byin par byed pas gtor ma de ma phul ba 'dra gsung / bltas pas de ni 'dug pa phul ma thag
bya rog de dag 'phur te mi snang bar song ba dang / gzims chung nor rgyas na bzhugs pa'i skabs shig bdag sku gzhogs na gsol ba'i gral la yod pa'i tshe/ gzigs chung phyi ma'i
sgo phye byung ba la ltos dang gsung / bdag gis bltas pas skyes bu mdog sngo sang mchu bim pa ltar dmar ba/ rgya dang kha spu ring zhing skra thor cog tu bcings pa/ dung
long khrol le ba zhig gis bltas te 'dzum pa zhig byas log song ba 'di ltar 'dug zhus pas/ de ni sa skya pa'i mon chung pu tra zhes bya ba de yin/ byis pa des gtor ma
ma phul yod pa yin gsung / bltas pas snga dro'i thun gtor rnams gzims chung phyi ma'i stegs shig na bzhag 'dug pa bdag gis 'bul dgos byung ba dang / gtor 'bul sogs nam mdzad
kyang gtor ma sa la lhung ba mis 'goms yugs su song ba rnams der 'dus pa'i bya rog sus kyang mi za zhing / phyir bskyur ba sogs ni mig ldan thams cad kyis mthong ba de
yin mod/ khyi lo dbus gtsang gi sde 'khrug chen po de byung ba'i tshe/ gsung las/ rgya 'dre 'dis sde dpon rnams kyi rgyud dkrugs nas dbang mi 'dug pas sems can mang po
sdug la sbyor bar gda'/ da lam dpal mgon la 'phrin las shig zhu dgos pa 'dug gsungs nas/ zla ba bcu gnyis pa'i nyer gsum la dpal mgon gyi gtor chen rgyas pa zhig mdzad de
gtor ma gtong bar kha thog tu byon pa na mtshan phyed tsam gyi dus yin kyang

nag po chen po mche ba can gyi bskul mdzad pa'i tshe skad snyan po sgrog bzhin pa'i bya rog chen po lnga nam mkha' la lding zhing 'khor zil shin tu che bas bdag cag la sogs
pa'i phyags phyi ba thams cad kyang shes pa sa 'ur gnam 'ur la song / drung chen ser po bya bas rje nyid dpa' bo bram ze'i gzugs can dngos su mthong zer la/ gtor ma de shar
phyogs kyi thog mthil du phul ba sang snga dro bltas pas skya stengs su rtse mo shar la bstan nas sleb 'dug cing / de nas 'phral du chings 'grig nas zla ba dang po'i
yar tshes la sgar gyes byung la/ de'i gtang rag yin gsungs nas dpal mgon gyi phyag mtshan rnams shin tu legs pa zhig mdzad/ bdag la gsung ngag rin po che gnang ba'i grol
ston gyi tshogs lhag nye gnas ye shes pas thog kha nas phyir 'phangs pa'i tshe/ rdo bcal lag mthil ltar snyoms pa'i khrod nas glo bur du mi chen po thog so tsam zhig langs
byung nas lhag ma de dag khyer song ba mthong nas skrag bzhin du bros byung ba dang / rdo rje 'phreng ba'i grol ston gyi tshogs lhag skyel ba'i gdong la mi gzugs mar me'i
grib ma lta bu rib be ba mang po 'gro yi 'dug pa mi mang pos mthong ba sogs byung la/ des mtshon pa du ma zhig yod mod thams cad bri bar ga la nus/ de bzhin du rjes su
'dzin pa'i byin rlabs kyang dpag par mi nus pa yin te/ bdag gi yab dgung lo nga gnyis pa'i tshe shin tu bsnyun pa yun ring po'i bar du byung ba la sku rim dang sman dpyad
sogs phan par bsams pa de dang de dag 'bad pas bsgrubs mod cung zad phan par ma gyur pa na bdag gi bla ma thugs rje chen po 'di spyan drangs nas bka' dbang gi bye brag
du ma zhig gsan pa'i tshe/ skabs shig

rje btsun sa skya pa'i bstan pa thun mong ma yin pa'i sbyin bdag dang bcas pa la sdang bar sems pa'am gdon ma rungs pa zhig gis gnod 'tshe drag po byas pa rje nyid kyis dgongs
te thugs dam gyi 'phro la spyan drangs ma dgos par phebs nas sku chos kyi g.yab thos brdungs pa na/ dpon slob gnyis kar gzigs snang mthun par/ gdon chen po btsun pa'i
gzugs gdong dmar phye ba snam sbyar gyon pa'i rnam pa can zhig tu byas bros song ba na/ mi nag po lus bong shin tu che ba zhig gis kha nas me hur gyis 'phros song ma thag
/gdon de thal ba tsam yang ma lus par tshig par gzigs shing / de nas zhag 'ga' na tshe dbang gnang ba'i tshe chang gnang ba'i skabs su/ bdag gi yab kyi mngon sum bzhin
du/ ye shes kyi mkha' 'gro bu mo gzhon nu'i cha byad dar gos khra 'jol le ba gyon pa zhig gis tshe chang 'dren par gzigs la/ de nas ring po ma lon par bsnyung gzhi las grol
te/ lo bcu drug gi bar du zhabs brtan par bzhugs pa dang / bdag gi ma rgan mo bsnyung gzhi tshabs che ba zhig gis btab ste/ sman dang rim gro'i bye brag thams cad don
med pa 'ba' zhig tu song / sman pa mkhas pa dag gis da ni 'chos pa'i thabs thams cad dang bral ba ste/ 'di tsam nas nad kyi rnam pa 'di lta bu zhig 'khru bar 'gyur la/ de
nas zan za yun tsam zhig las mi thub pas/ gzhan mdzad rgyu yod na skabs su bab kyi/ bdag cag sman pa rnams kyi nus pa ni re zhig de tsam du zad do/ /zhes sems khong du chud
la/ gnyen bshes thams cad ngu ba tsam zhig ra mdar sgron par byed/ sman pa des ji skad bstan pa

bzhin nad kyang 'khrus pa na/ 'pho ba 'debs par bdag gi bla ma thugs rje chen po 'di spyan drangs pa'i tshe/ de tsam la'ang ma thug gi gsungs nas/ dpal nag po chen po dpa'
bo gcig pa'i rjes su gnang ba zhig mdzad de/ ye shes phab tshar tsam la/ lus kyi mdangs rnyed cing dbugs dal gyis song nas/ zas skom gyi bzhed pa cung zad dang ldan par gyur
de nas rim gyis sku zungs gong 'phel du gyur te/ 'chi bdag gi chad pa las grol nas/ de phyin chad kyang lo bcu'i bar zhabs brtan par bzhugs te/ 'di na sems can gcig gi
tshe zad na/ /sangs rgyas stong gis mi thub zer ba brdzun/ /nges par 'chi bdag kha ru song zin pa/ /slar yang yun ring 'tsho ba 'di la ltos/ /'on kyang rgyal ba'i dbang
po ji snyed pa/ /de dag kun gyi thugs rje ji tsam zhig /re res grangs med 'gro ba skyob nus na/ /gcig tu 'dus tshe mi skyob ci zhig yod/ /bdag kyang las ngan pa'i rgyus
bskyed pa'i phung po 'di sngon bzod pa ma bgyis pa'i 'bras bus dus su smin pa bzhin na ba kho na gnas pa zhig yod la/ khyad par lo bcu dgu pa'i tshe zla ba drug nad kyis
sbyangs pa'i mthar/ 'gum pa la mngon du phyogs pas/ sman pa mkhas pa zhig gis rtsa bltas te cang mi smra bar bdag la bltas te shugs nar zhes byed cing mchi ma phyung nas
song la/ nang du yang chu me la thim pa'i rtags rnams shar ba na/ nye 'brel thams cad rtab rtab por gyur nas/ bdag gi bla ma 'chi bdag gi dpung 'joms pa 'di spyan drangs
nas/ sngas mgor bzhugs te/ nged la legs par ltos la

sems ma yengs pa lhod de bzhugs shig gsung cung zad tsam phyag bdag gi mgo bor bzhag ste ting nge 'dzin la bzhugs pa tsam gyis 'chi bdag las thar te/ thams cad ngo mtshar bar
gyur cing ding sang gi bar gnas pa 'di yin mod/ sku ngos kyis byin rlabs mdzad na 'chi bdag las thar ba las 'os ci mtshan tsam gyis kyang nad gdon thams cad sel bar mdzad
de/ bdag rta nag tu 'dug pa'i tshe/ dge 'dun gyi sde 'khrug khams chen po langs nas rab tu byung ba kha re thar ro la song ba mthong bas snying la mi bzod pa'i zug ngu
ci yang skyes pas rkyen byas srog rlung stod 'tshangs kyi nad drag po zhig yod pa de langs pa'i steng du/ sde 'khrug slong bar byed pa'i 'byung po ma rungs pa des kyang
glags ltas pa la brten nas/ zug zer gyis dran med du brgyal te dbugs kyi 'gyu ba chad nas ring zhig lon pa na/ thabs gzhan zad de zla bo de dag gis bdag gi bla ma dam pa
'di'i mtshan mnal lam du skad sangs mthon pos bsgrag ma thag /dran pa rnyed mod zug zer bsran par ma nus la/ dbugs kyang 'byin par mi nus na/ skad 'don pa lta ci smos/ sems
kyis gsol ba btab pa'i tshe/ zhal gyi dkyil 'khor mig sngar lam pa zhig byung ma thag nad de byung ba'i rjes btsal yang med par skad cig de la phan pa lta bu 'dis mtshon/
dad gus kyis gsol ba 'debs nus na nam yang bslu ba med par rjes su bzung ba'i gtam du ma zhig yod mod/ re zhig de tsam mo/ /gang la yang skyabs na nam yang mi bslu ba/
/de 'dra'i skyabs ni bla ma mchog yin zhes/ /lha mi'i skyabs kyis gsungs pa 'di re bden/ /ltos shig skyabs kyi chos 'dis bslus pa su/ /su yis bsten kyang don med

mi 'gyur zhing / /zhing 'dir sa bon btab pa smin pa'i 'bras/ /'bras bzang rdo rje 'dzin las gzhan min na/ /na rga tsam zhig sel la ngo mtshar ci/ /de ltar na rang gi don spangs
pa dang rtogs pa'i yon tan thams cad ni mthar phyin/ gzhan rjes su 'dzin pa'i thabs rgya chen po la ni mnga' brnyes/ snyigs dus kyi sems can bdag cag la sogs pa/ rgyal
ba gzhan gyis ma thul ba'i rmu rgod mgon med pa rnams kyi dpal du ni chas pa bzhin/ ma nyams pa'i grags pa mchog gis 'dzin ma'i khyon thams cad bdag gir mdzad de/ gtso
bor gdan sa chen po dang / dpal lung dgon pa gnyis su gdan chags shing / gdul bar 'os pa'i skye bo gang dag gang na yod pa der rgyu zhing / gzhan gyi don ngal ba med pa
lhug par mdzad de/ dgung lo bco brgyad pa la dpa' lung dgon par skye bo'i tshogs grangs las 'das pa la 'phags pa zhal bcu gcig pa la brten pa'i smyung gnas shig mdzad pa
de nas bzung ste lo mang por smyung gnas la brten nas sdig sgrib sbyangs shing / thar pa'i sa bon skyon med pa thebs par mdzad/ dgung lo nyer gnyis bzhes pa sa pho rta'i
lo la dpal sa skya'i skor chen gyi gtso bo mdzad de/ dpal gyi lha sar rim gyis byon te/ gtsang stod kyi che bar rloms pa mang pos gtsos pa'i dad pa can khri khrag du ma dang
lhan cig tu dpal chu bo rir phebs skye bo byings snga nyin chu phud bdag cag gi bla ma dam pa 'di dpon slob drag bsdus shig gru bo che la spyan drangs na/ skor ba pa
rnams kyis sngar 'khyud bzhin gdugs dang ba dan dang / spos kyi sprin 'khrigs pa dang / rol mo du ma dang bcas pa'i bsu ba'i bkod pa bshams pa'i tshe/ skyes bu chen po 'di
lta bu la/ mi rnams kyi mchod pa kho nas chog pa ma yin

no snyam du sems pa'i lha rnams kyis/ nam mkha' kha dog sna lnga pa 'ja' tshon gyi gur rnam par bkra ba zhig rje btsun 'di'i dbu thog tu phub/ 'ja' dkar po dar brkyang pa lta
bu dang / pa tra ltar 'khyil ba dang / ljon shing ltar gyes pa mang po ni phyogs du ma nas gdugs de'i nye 'khor du 'dus pa bzhin du byas te/ dam pa 'di lta bu'i zhabs
kyi rdul gyis reg pa skal pa bzang por gyur pa'i gru bo che de chu gter gyi pha mthar ji ltar bgrod pa bzhin/ 'ja'i tshogs de dag kyang nye bar 'gro bzhin pas/ mthar gzims
gur du phebs pa na gur de'i steng na gsal zhing mdzes par gnas te re zhig nas de nyid du mi snang bar gyur pas/ gzhi byes kyi skye bo thams cad mi phyed pa'i dad pa la
bkod de/ kha cig ni phyag 'tshal kha cig ni mchi ma'i char dang bcas pa'i gdung shugs kyis gsol ba 'debs/ kha cig ni skor ba byed/ rgan po kha cig ni a la la 'di 'dra ba'i
ngo mtshar/ /sngon chad byung ba'i skor dpon 'di dang 'di snyed cig su la'ang byung ba ma mthong zhing ma thos pas/ da bar ma shi ba'ang bsod nams che'o zhes don dang ldan
pa'i gtam gyis dus 'da' bar byed do zhes thos te/ bcu gsum rdo rje 'dzin pa'i gtso bo khyod/ /khams gsum sems can don la chas pa'i tshe/ /skabs gsum lha rnams dga' mgu
yi rangs nas/ /dus gsum khegs pa'i mchod pa 'di ltar byas/ /de mthong dad pas brlan pa'i lus can kun/ /kun mkhyen sa bon skyon med 'debs la brtson/ /brtson pa don yod 'di
yis ches myur du/ /du ma'i sems can sgrol bar the tshom med/ /med bzhin sgro btags stong 'ur sna tshogs dang / /dang po'i lha yis byin rlabs de rnams kyi/ /gyi na'i spyod
pas rang gzhan bslu byaid dag /mthong tshe bslu med bla ma snying

nas dran/ /de nas rim gyis chos 'khor lha sa nyid du phyag phebs te/ skor ba sogs 'phel bar bzhugs pa na/ gzhis byes kyi skye bo kha cig 'thab rtsod cung zad la brten/ phan
tshun rgyab snon res kyi 'khrug long du gyur/ gzhi pa kha cig gis brnyas pa byas pa na/ thugs cung zad 'khrug pa'i tshul bstan te/ mchod g.yog pa dge 'dun la gtor ma zhig
bzos la der zhog gsung ba bzhin bsgrubs pas/ de ma thag phyogs thams cad mun par byed pa'i sprin nag ngams za ba 'jigs 'jigs ltar 'dug pa'i khrod nas glog gi phreng ba
'khyug cing / brdar ma rnams kyi klad pa 'gems par spro ba'i 'brug drag po dal ba med par sgrogs bzhin du/ phyogs de yud tsam la 'joms par nus pa'i ser ba drag po 'bab la
nye ba na/ yul de'i ser bsrung des kho rang gi nus pa ji ltar yod pa'i thabs rnams kyis bzlog par 'dod kyang / cung zad kyang phan par mi nus pas rtab rtab por gyur te/
mgon gzhan ma rnyed par bdag gi bla ma 'di gang na bzhugs pa'i gzims gur gyi drung du lhags te/ ngal ba med par phyag brgya phrag mang po 'tshal zhing / gdong mchi ma dang
bcas pas gsol ba btab pa na/ brtse ba chen pos dgongs te gtor ma de phul gsung / de phul ma thag sprin gyi tshogs de dag so sor gyes/ nam mkha' anda rnyil ltar sngo ba
la nyi 'od kyis 'khyud pas skye bo rnams snying dga' bar byed pa zhig tu gyur zhes thos te/ khro ba spangs bzhin bdud la khro ba khyod/ /'khrugs pa med kyang snying rjes
'khrugs pa'i tshe/ /ma bsdus par yang

sprin gyi tshogs bsdus nas/ /klad 'gems 'brug sgras dgra bo'i klad pa skams/ /rgyal bas sprul ba'i rab 'jigs rdo rje'i char/ /bzlog pa mi nus khyod las bden pa su/ /'on kyang
mgon skyabs gzhan nas mi 'tshol ba/ /khyod nyid blo ldan zhig tu bdag gis rtogs/ /nang du khros pa'i rnam 'gyur zhi ma thag /phyi rol 'jigs bcas chu 'dzin dbyings su yal/
/'di ko sprul pa'i mdzad pa ma lags pa/ /gzhan du shes ldan su zhig the tshom za/ /de'i phyi nyin dkon gnyer dbon bos te jo bo rin po che'i zhal gser la sogs pa lag tu
sprad/ gdan sa chen po'i skor chen la phyogs gang du yang bkur sti zhabs tog ma gtogs byed sa med pa'i sde dpon so so'i bca' hu sogs 'di bzhin yin na'ang / da lam 'dir
brnyas pa che ba zhig byas byung bas/ skor chen de ring nyid log 'gro ba yin gsung / 'jigs pa'ang 'jigs par byed pa'i gsung cung zad stsal ba na dkon gnyer dpon de dang /
sne'u rdzong pa sogs phyogs de'i dregs pa can thams cad kyi snying lkog mar bos te/ shin tu skrag pas drung du gser dngul/ gos phyi nang dre'u gzhan gsum tsam gyi khal 'khyer
bar nus pa'i dga' ldan khang gsar ba'i drel smyon du grags pa sogs dngos po gya nom pa'i 'bul ba dang / skor las pa rnams la'ang so sor 'bul ba bzang po dang bcas pa'i
bshags pa phul ba ltar thugs brtse bas bzod par gnang ste der bzhugs/ jo bo rnam gnyis la zhal gser dkar me stobs che ba/ khyams chen po la mthong ras sogs rim pas phul/
gtsug lag khang gi khyams chen por skye bo'i tshogs bsam gyis mi

khyab pa la dbu ma lugs kyi byang chub tu sems bskyed pa gsungs pa'i tshe/ lha rdzas kyi me tog dkar pos sa'i mdog bsgyur nus pa tsam nam mkha' nas lding zhing babs/ gsung
snyan cing 'jebs la yid du 'ong ba des cho ga rnam par dag pa brda sprad pas der 'dus pa'i skye bo de dag byang chub sems dpa'i sdom pa rgyud ldan sha stag tu mdzad pas/
gzhi byes kyi skye bo der 'dus pa de dag bla na med pa'i byang chub tu nges par gyur cing / dad pa dang gus pa lhag par 'phel bas skal ba bzang por mdzad ces thos te/ rgyal
ba'i yab gcig 'jam pa'i dbyangs khyod la/ /rgyal ba'i rtsa ba byang chub sems bskyed pa'i/ /rgyal ba'i myu gu de dag 'jig rten 'dir/ /rgyal ba'i mdzad pa mdzad la the
tshom bral/ /yid 'phrog puNDa ri ka'i me tog gis/ /sa 'dzin zla shel bzhad ltar byas pa 'di/ /yid can de dag dkar po'i chos spyod pa'i/ /sa stegs mdzes zhes mtshon pa yin
nam snyam/ /de'i skabs shig bdag cag gi bla ma 'di sne'u rdzong pas rang gi pho brang du spyan drangs/ bsnyen bkur rgya cher bsgrubs pa'i tshe/ phyags phyi zhig gzims gur
bsrung ba la bzhag pa na khong yid bde bar gnyid du song ba'i bar la/ sil snyan hor chol bzang po zhig yod pa phyogs kyi rkun po zhig gis khyer bar gyur mod/ thog med rmongs
pa'i mal stan 'jam po 'dir/ /dad rdzas gshin rdzas bcud kyis myos pa las/ /nyin mtshan med pa gti mug mig zum pa/ /kwa ye khyod las bden pa su zhig mchis/ /dre'u'i
yab des lhug par blos btang mod/ /mod la srung ma pho nyar bcas pa 'khrugs/ /'khrugs ldan rkun po de yis

gces pa'i bu/ /bu gcig po de gshin rje'i grong du song / /de nas skor chen pa rnams kyis sgar bteg nas phyir byon/ rkun po de'ang 'gyod cing skrag pas sil snyan nang du bcang
ma nus par zhing tshigs su sbas pas/ sil snyan gang khyer sar ser ba'i lam drangs te/ ched du ngom pa bzhin gang sbas pa de nyid du ser ba drag po kho na babs pas/ der
yang 'jog ma nus par yul de'i nye 'khor gyi sngags pa zhig la rin zho do byas nas btsongs/ sngags pa de la'ang cho 'phrul glo bur ba du ma zhig byung bas 'chang ma nus par
rkun po kho rang bos te/ khyod kyi sil snyan 'di cho 'phrul che ba zhig 'dug pas ji ltar yin dris pa na/ de na re sa skya sgor dpon gyi phyag rdzas yin te/ skor chen ni
phyir thegs grub/ da ci yang skyon med zer ba la/ sngags pa des thos pa tsam gyis snying 'dar bzhin du/ chos skyong bran du 'khol ba de'i phyag rdzas ma gnang bar su zhig
gis 'chang bar nus/ rang gzhan thams cad phung bar gyur ta re/ da ngas sngar sprad pa'i rin des brngan pa gyis la sil snyan skor dpon rang la phul na legs/ mi 'bul kyang
rung nga ni 'di lta bu gnyer mi nus so zhes sngags pa des sil snyan rkun po kho rang la sprad/ de'i tshe skor dpon gyi sil snyan rkun pos khyer ba chos skyong gi cho 'phrul
gyis ma dkrol bar skad 'don pa dang / gang khyer sar ser ba 'bab kyi 'dug /zhes da dir du grags nas sne'u rdzong pas rkun po de srog dang phral nas sil snyan lha sa'i
gtsug lag khang du phul ba na/ der yang 'phar ba dang skad 'byin pa sogs byung bas/ de nas sa skya skor dpon pa'i sil snyan sgra bo che yod zer/ skor ba byed pa rnams
kyang de'i thad la lam zur nas 'gro zhing mig lta mi nus pa byung bas/

der yang 'jog ma nus par gtsang pa ring mo zhes pa'i pho nya zhig la sil snyan bskur nas rab tu skor dpon rang gi phyag tu 'phrod dam/ de min na'ang sa skya pa rang gi dgon
pa yin pas gser mdog can du skyol shog ces mngags te btang ba na/ pho nya ba de la khyod kyi sil snyan cho 'phrul can de khyer yod pa 'dug de skad snyon yod zer/ lam gyi
zla bo dang gnas tshang mi rnyed pa byung / rim gyis gser mdog can du sleb/ paN chen rin po che shAka mchog pa'i phyag tu phul nas gdan sa chen por skyel bar zhus pa bzhin/
paN chen rin po ches kyang sa skya pas grub rtags bstan pa'i sil snyan sgra bo che de 'dir slebs byung bas lan mi gnang ba zhu gsung pa'i bka' shog rje btsun nyid la
gnang ba phyag tu 'byor te/ mchod dpon dge 'dun dang / bkras rgyan rna bo che bya ba'i nye gnas gnyis len du btang bas skyon med du phyag tu byung zhing / skor dpon chos
kyi rje sgo rum pa des snga phyir grub rtags mang po zhig bstan par 'dug /ces grags pa'i rnga bo ches dbus gtsang thams cad du khyab par gyur la/ sil snyan de ni phyis su
sku nye kha gcig gi mgrin pa'i lam du song zhes thos te mdor na 'khrug long la sogs pa de dag kyang stabs nyes pa lta bus byung ba ma yin gyi/ sne'u rdzong pa sogs phyogs
de'i che rgu phal che ba mi dge ba'i bshes gnyen gyis zin pas bstan pa'i bdag po rje btsun sa skya pa'i bstan pa bstan 'dzin dang bcas pa la khyad gsod dang brnyas pa 'ba'
zhig lhur len pas ngan 'gro'i lam du rings par chas pa de dag thams cad 'di lta bus lam ngan pa las cung zad bzlog par gzigs te bsams bzhin du mdzad par

shes par bya'o/ /de nas re zhig gdan sa chen po nyid du bzhugs te sde dang bstan pa'i khur bzhes/ rang nyid thos bsam sgom pa lhur mdzad la/ skal ba dang ldan pa du ma la so
so'i bsam pa dang mthun pa'i chos kyi tshul du ma rgyun ma chad par gsungs/ nyid kyi dgung lo sum cu bzhes pa'i tshe/ ru lag grom pa rgyang gi bya 'dabs bkra shis gling
zhes bya ba'i dgon pa zhig yod pa de'i dge 'dun rnams kyis spyan drangs nas lo bcu tsam zhig zhal bdag mdzad/ grwa pa rnams la rang rang gi skal ba dang mtsham pa'i slob
sbyangs dpyis phyin par mdzad de/ phal che ba mkhas pa'i go 'phang la bkod kun rig gi cho ga'i skabs su/ tshugs chang dang skabs chang sogs chang kho na'i yo lang byed pa
dang / cho ga'i rnam gzhag 'di yin cher med pa rnams bkag nas/ dge 'dun sder longs pa la chang 'grims sa med pa'i bca' sgrigs dang / cho ga'ang gzhan phan mtha' yas kyi
steng nas phyag len shin tu zhib pa/ sngags kyi ring thung gcod mtshams tshun shin tu dag par bslabs shing 'dren pa'i tshe yang ring thung phyed pa'i phyir sgrigs 'don byed
pa sogs bstan pa la phan pa'i srol bzang po tshugs te de'i phyag len gyi rgyun deng sang kyang yod par snang / mgon po'i bskang gso nam byed pa na nges par lug nag po
re gsod pa sogs mu stegs byed dang cha 'dra ba'i lag len ngan pa thams cad rtsa ba nas bkag ste 'khrul med kyi phyag len dang mthun pa'i dgu gtor chag med btsugs grub chen
bya 'gyur ba spyan drangs nas gsung ngag rin po che la sogs pa'i chos kyi 'khor lo rgya chen po skor bar gsol/ rang nyid kyis kyang gsung ngag rin po che tshogs bshad
tshar gcig gsungs te dgon pa de'i dge 'dun

rnams chag med bzhi la sogs pa'i nyams len la bkod/ bla brang ka ba brgyad tsam gyis spe'u mthon po zhig 'dug pa stong gog tu song ba la thog 'bigs dang / zhal ba sogs zhig
gsos mthar phyin par mdzad de/ mdor na chos dang zang zing gi sgo nas phyogs de'i bde skyid rgya cher spel la/ ljongs der 'khod pa'i skye bo thams cad kyang mi phyed pa'i
dad pa thob pa sha stag byung ngo / /de'i skabs shig dgon pa nor bu sgang pas kyang spyan drangs te lo kha cig zhal bdag mdzad/ der yang dgon yar mar gyi dge 'dun rnams
la gsung ngag rin po che tshar gcig gsungs te yul phyogs de dag tu bstan pa rin po che gsal bar mdzad pa'i ngang nas gdan sa chen po dang / dpa' lung dgon par yang lugs
gnyis nas phan bde spel bar mdzad/ skabs shig bo dong er byang chub sems dpa' chen po dpal ldan rin chen gyi gdan sar spyan 'dren pa nan che bar byung yang zhal gyis ma bzhes/
nyid kyi dgung lo bzhi bcu bzhes pa'i tshe/ ri khrod jo nang gi gdan sa la gdan 'dren pa byung ba na/ rje btsun nam mkha'i mtshan can gyi dam tshig la dgongs nas byon
te/ kun mkhyen dus gsum sangs rgyas dol po ba chen pos/ lcags pho rta'i lo la mchod rten dpal yon can btab nas lo brgya dang brgyad cu rtsa drug 'das pa me pho byi ba'i
lo zla ba bcu gnyis pa'i tshes bcu bzhi la/ bod yul grub rigs bye ba'i gtsug rgyan nges don bstan pa'i bdag po kun spangs kun tu bzang po'i zhabs stegs kyi seng ge'i khri
la bzhugs su gsol nas/ nges don bla na med pa'i chos kyi 'khor lo sgyur

ba'i rgyal por/ bla ma dang rgyal ba sras dang bcas pas dbang bskur zhing mnga' gsol/ lha mi thams cad kyis bstod cing phyag bgyi ba'i gnas su gyur to/ /bod yul grub rigs bye
ba'i cod pan du/ /du mas bsngags pa'i kun spangs chos kyi rje/ /rje btsun mchog de'i zhabs stegs seng ge'i gdan/ /gdan der bstan pa'i bdag por dbang bskur thob/ /dad ldan
lha mi du mas mdun nas bsus/ /brtse ldan bla mas dbyings nas shis pa brjod/ /mthu ldan srung mas bdud dpung tshar bcad de/ /skal ldan skye bo'i dpal du de ring bskos/
/de'i tshe nges don gyi rnal 'byor ma bzang po zhig gis gsal snang du 'jam dbyangs dkon mchog bzang po phebs kyi yod zer ba zhig byung ba la brten nas/ bdag gi bla ma 'di
nyid 'jam dbyangs dkon mchog bzang po'i sku skye yin no zhes kyang grags la/ lo dus sogs ni 'grig par yang snang ngo / /de nas tshes bcu drug nyin rgyal phur 'dzom pa'i
gza' skar bzang po dang ldan pa la zab lam rdo rje'i rnal 'byor sbyor ba yan lag drug pa'i dus 'khrid kyang tshugs par mdzad/ de nas bzung ste lo bcu gnyis kyi bar du ri
khrod chen po de nyid kyi gdan sa la zhugs shing / dgon pa bde chen dang sangs rgyas gling la sogs pa'i dgon lag rnams kyang bdag gir mdzad de/ ri khrod chen por tshe 'di'i
bya ba rmi lam gyi yo lang lta bur snying pos stong pa thams cad blos bor nas/ don chen po bla na med pa'i byang chub bsgrub pa la nan tan snying por byed pa'i sgrub
chen pho mo gzhir gnas rnams dang / bdag cag gi bla ma 'gro ba thams cad kyi ma 'dris pa'i mdza' bshes 'di'i snyan

pa'i dri bsung gis yid drangs nas/ phyogs thams cad nas 'dus pa'i don gnyer gyi tshogs/ skyes thob kyi blo gros gsal ba/ tshul khrims kyi rgyud dag pa/ sde snod kyi tshig don
la mkhas pa/ rgyud sde'i gnad go ba bsgom pa'i nyams myong gis phyug pa du ma dang / gzhan yang chos kyi rigs sad cing / dad gus kyi rgyud brlan pa'i rab tu byung ba dang
/ skyes pa dang / bud med dang / gzhon nu la sogs pa skye bo brgya phrag mang po la lo re bzhin/ rgyud sde thams cad don kyi bcud phyung ba'i gsang chen bla na med pa
nye lam/ dpal rnal 'byor yan lag drug pa'i khrid/ smin byed kyi dbang byis pa 'jug pa dang / 'jig rten dang 'jig rten las 'das pa'i dbang gong ma sngon du 'gro ba can gyi
myong khrid/ sla chos dang / mgyogs bshad dang / lung khrid tsam ma yin par nyams len brdar sha chod nges shes pa kho na gsungs te/ nges don gyi nyams dang ting nge 'dzin
bzang po ma skyes pa rnams ni bskyed par mdzad/ skyes pa rnams ni bogs thon zhing gong 'phel du mdzad/ gegs thams cad ming med du bsal zhing yon tan yar 'phel du 'gyur
bar mdzad de/ de'ang bdag gi bla ma nges par grub pa mchog gi 'khor lo sgyur ba 'di'i byin rlabs kyi zil blo'i rwa ba las 'das pas/ dbang bskur gyi ye shes 'bebs pa dang
/ sems dpa' bskul ba sogs kyi tshe/ tshogs pa thams cad la rgyud sde las gsungs pa'i lus ngag yid gsum gyi nyams bzang po 'ur langs pa kho na 'byung bas kha cig ni thog
so mang po la yar mar du bya ltar du lding / la la ni saM skr-i ta'i

skad du smra ba dang / dge ba mi dge ba lung ston pa dag kyang byed/ 'ga' zhig ni rtog med kyi ngang du 'byams pas ri bo lta bur g.yo med du gnas pa 'byung ste gang zag kha
cig la dbang dus nyid du rtogs pa 'khrungs pa'ang byung zhing / bdag lta bu'i tha shal shes rgyud rwa shing ltar gyong shing / dad gus kyi brlan dang bral ba rnams la'ang
/ lus ngag yid gsum gyi thog tu sngar dang ye mi 'dra ba'i 'gyur ba cung zad re mi 'byung ba mi srid pa yin/ mdor na zhal gyi dkyil 'khor mthong ba dang gsung thos pa tsam
gyis kyang nyams bzang po skyes pa du ma 'byung na/ zab lam thob nas nyams su blangs pa rnams la nyams rtogs bzang po lta smos kyang ci 'tshal/ ngo sprod kyi tshe yang
phyogs mtha' dag nas 'dus pa'i skye bo'i tshogs bsam gyis mi khyab pa 'dus pa'i khrod du thun mong gi ngo sprod rnams gsung ba dang / zhal gyi dkyil 'khor zla ba ltar dwangs
la zil chags pa de mthong ba dang / snyan cing 'jebs la yid du 'ong ba'i gsung dbyangs snyan pos dal 'byor rnyed par dka' ba sogs gsung ba thos pa tsam gyis skye bo
thams cad dad gus kyi yus brnangs byin rlabs kyi zings langs pas/ mi dge ba dang lung ma bstan gyi bsam sbyor thams cad ni rgyang ring du bskrad pa bzhin/ nges 'byung dang
skyo shas kyi gdung ba drag pos ni 'khyud/ mi 'dzum par had de lta ba'i mig ni mchi ma'i char gyis mngon par 'khrigs/ lus kyi ba spu thams cad ni zing zing por langs/
lus sems tshugs mi thub pa'i ngang nas gsung gi bdud rtsi de dag myong bar byed la/ de'i mthus skal ba bzang po rnams ni yul gzhis dang

nye 'brel thams cad blos btang 'jig rten bya ba 'grub par dka' la rnog chung ba thams cad kyang rgyang du bskyur nas/ khrid grol ma thag nyid kyi drung du rab tu byung zhing
tshangs spyod kyi brtul zhugs lhur len pa lo re bzhin yang bcu phrag gnyis tsam re star chags kyis 'byung bas/ kun dga' dang / legs pa dang / blo gros las gras te ming
btags pa kho na yang grangs las 'das pa zhig yod la de dag kyang lto gos kyis rab tu byung ba tsam ma yin pas/ lo gsum phyogs gsum gyi dam bca' la gnas pas 'dag sbyar chu
bug sgo la bzhugs pa drug cu bdun cu tsam khor yug tu byung zhing lo gsum phyogs gsum gyi dam bca' mthar phyin pa'i sgrub chen pho mo dbyar mtshams dgun mtshams 'chag med
mdzad pa brgya phrag gsum tsam rgyun ma chad par byung bas/ bstan pa rin po che'i snying po sgrub brgyud kyi bstan pa ches cher gsal zhing rgya cher dar bar mdzad pa yin
no/ /e ma nges don chos kyi sgra dbyangs mchog /lan brgyar bsgrags nas grangs med gdul bya rnams/ /nges par grub pa'i sa la 'god mdzad khyod/ /bsams bzhin snying gi dkyil
nas lhag par dran/ /snyigs ma'i dus 'dir zab lam ches nyams pa/ /gso bar mdzad la ngal ba ma mchis pas/ /nges don mnga' bdag kun mkhyen jo nang pa/ /bsams bzhin zhing
'dir slar yang byon pa snyam/ /dmigs bcas stong nyid mkha' dbyings las 'ongs pa'i/ /dmigs med snying rje rgyas pa'i 'od phreng gis/ /rtog sgom mun pa mtha' dag drung 'byin
na/ /rnam

rtog ku mud zum la the tshom ci/ /a ho dam pa'i zhal bzang zla dbang las/ /legs 'ong gdams pa'i 'od dkar gyis myos pas/ /snying gi ze 'bru bzhad ldan kunda'i tshogs/ /de dag
grub gnyis ston ka'i dpal gyis 'khyud/ /da dus ljongs der 'khor ba'i mi lus las/ /de dus phyogs de'i dud 'gro skal ba bzang / /snyigs dus 'di la'ang mchog gi bla ma dang
/ /mjal dus ngo mtshar ltas mo ji snyed mthong / /mthong bzhin mthong bya bral ba'i stong nyid gzugs/ /gzugs med gzugs bzang rdul bral sna tshogs snang / /snang bzhin snang
bas stong pa'i 'od gsal dbyings/ /dbyings de dbyings las ma g.yos bzhin du mthong / /kwa ye shes ldan khyed rnams tshur nyon dang / /dang po'i sangs rgyas bzhed pa ji
lta'i don/ /don bzhin ston mkhas bcu gnyis pa yi bdag /bdag gi bla ma 'di las gzhan su yod/ /gzhan yang der bzhugs pa'i tshe/ rje btsun dbon rin po che sku gzhon nur gyur
pa zhig dang / yongs kyi dge ba'i bshes gnyen chen po bsing bshong mkhan po bkra shis seng ge ba la sogs pa'i dge ba'i bshes gnyen du ma la/ kye rdo rje bka' babs bzhi/
gur sam/ bde mchog lo nag dril gsum/ gsang ba 'dus pa lugs gsum la sogs pa'i dbang mang po/ sgrub thabs brgya rtsa dang rgya mtsho la sogs pa'i rjes gnang mang po/ rje
btsun sa skya pa gong ma lnga'i bka' 'bum la sogs pa lung gi tshogs rab tu mang po nyin mtshan bar ma chad par gsung kye rdo rje drag po gdan can gyi dbang mdzad pa'i tshe
sgrub chen ma bgres mo zhig la nam mkha'i kha dog dris pa na/ dkyil 'khor gyi dbus pha gi na lha nag po dbu dang

phyag mang po byas pa zhig gda' zhes ye shes kyi dkyil 'khor dngos su mthong ba zhig byung gsung / skabs shig tu/ rje btsun rdo ring pa chen po grom stod kha'u'i brag rdzong
na bzhugs pa'i drung du byon te gdams pa'i 'phro 'ga' zhig gsan/ der bzhugs pa'i gzhis byes kyi sgrub pa po dam pa du ma zhig la rje 'dis dpal dus kyi 'khor lo la sogs
pa'i smin grol gyi sku drin du ma zhig stsol bar mdzad/ gtso cher ri khrod chen po jo nang nyid du bzhugs te/ tshogs khang chen po'i lho skya la zhig gsos mdzad de/ mi bskyod
pa dang don yod grub pa gtso bor bzhugs pa'i zhing khams gnyis kyi logs bris kyi zhal bkod rab gnas kyi bar mthar phyin par mdzad/ lo re bzhin bla brang nas gtong ba'i
kun mkhyen chen po'i dus mchod dang / spyis nas gtong ba'i kun mkhyen nam mkha'i dus mchod rnams kyang ma chag cing shin tu bzang ba dang gser kha dus kyi 'khor lo yongs
rdzogs kyi rdul tshon la brten pa'i sgrub mchod rgyas pa dang / bde chen dang sangs rgyas gling du yang dus 'khor gyi sgrub mchod rgyas pa zhag mang po'i bar du ma chag
par mdzad pa dang / dpal bsam sdings na rje dgon pa ba'i sku 'bum bzhugs pa de'i drung du yang mchod pa'i tshogs rgya chen po phul/ dpal kye rdo rje'i ras bris la brten
pa'i sgrub mchod re ma chag pa mdzad/ gsang chos sogs kyi skabs yang ba byung ba'i dus skyid sbug bla brang du 'dag sbyar chu bug sgo'i thugs dam la rtse gcig tu bzhugs/
de'i skabs shig nas skyid sbug gi steng gi brag gi bya skyibs chen po zhig la rje btsun rnal 'byor

gyi dbang phyug birWa pa nyi ma gte 'dzin gyi sku rdo dreg smug po las grub pa lta bu mi tsam zhig rang byon du gsal bar byon pa/ bdag spun la sogs pas dus phyis jo nang mjal
du phyin pa'i tshe yang gsal bar bzhugs kyi 'dug pa mthong ba'i skal ba can du gyur cing / rje bla ma zhi bar gshegs pa'i rjes nyid la nam mkha' la 'ja' yal ba bzhin gyur
'dug ces thos te/ rnyog bral mkha' la rgyu ba'i zla ba'i gzugs/ /dngas pa'i chu mtshor 'char ba chos nyid yin/ /de bzhin rnal 'byor dbang phyug bla ma 'di'i/ /sku yi
snang brnyan brag der shar ram snyam/ /dus khrid dang ston dpyid la sogs pa gzhir gnas dang / phyogs kyi dad pa can rnams la zab lam gtso bor gsungs pas/ jo nang bde chen
dang bsgrags par zab lam gyi khrid tshar sum cu rtsa drug song zhes gsung la/ rgyud 'grel chen mo sems 'grel phyi ma gnyis dang bcas pa'i lung tshar bcu lhag pa sogs lung
gi tshogs ji snyed pa dang / dbang bskur ba dang / rjes su gnang ba/ dmar khrid dang / zhen pa bzhi bral la sogs pa'i khrid chung mang po dang / dge bsnyen dang / dge tshul
dang / dge slong rnams kyi sdom pa 'bogs pa dang / byang chub tu sems bskyed pa la sogs pa gdul bya so so'i skal ba dang 'tsham pa'i bshad sgrub kyi chos kyi 'khor lo
mtha' yas pa zhig bskor te/ sems can bgrang ba las 'das pa smin grol mchog la bkod cing / bde bar gshegs pa'i bstan pa rin po che nyin mo ltar phyogs thams cad du gsal
bar mdzad nas/ re zhig phyogs de'i gdul bya rnams kyi bsod

nams kyi bgo skal ni de tsam dubs pa dang / rang nyid dben par dgyes pa'i dbang gis/ nyid kyi dgung lo lnga bcu rtsa gcig bzhes pa me mo phag gi lo la bo dong e chos sde'i
bde ba can gyi slob dpon nam mkha' bzang po pa rgyal tshab tu 'god par bzhed nas jo nang du gdan drangs/ dgyes shing rings par byon pa la ri khrod chen po dgon lag so so
dang bcas pa'i bla brang gi stod rdzas/ chos gzhis rnams bem bzhag gi lugs la 'phar kha yod pa kho na dang bcas pa dang / ldan grol gyi yon tan phun sum tshogs pa dang ldan
pa'i grwa pa rab tu mang po dang bcas pa rnams gtad de/ dgon pa 'dzin tshul/ grwa bu slob kyi skyong dar/ khyad par nges don gyi bstan pa la bya ba lhag par khur du bzhes
dgos pa'i bka' bkod mthil phyin pa mdzad/ byi ba lo'i dus khrid ni/ mkhan po gdan sa pas gtso byas pa'i dad 'dus kyi gdul bya brgya phrag mang po la rje nyid kyis shin
tu rgyas par gsungs/ khyad par mkhan po ba la lam zab mo 'di'i spyi'i babs/ dka' ba'i gnas/ phyag len phra mo tshun chod mtha' chod par gsungs/ rgyud 'grel chen po rdzogs
par gsungs pa'i mthar rdo rje slob dpon bdag po dang bdag po chen po'i dbang rdzogs par bskur te nges don gyi grub mtha' ris med pa'i gdul bya mang po la ston pa'i rdo
rje slob dpon du mnga' gsol nas/ byi lo sa ga nya ba'i tshes bcu bzhi la zhabs stegs kyi seng ge'i khri la bkod de/ gdan sa pas kyang lo bcu drug gi bar gdan sa bskyangs
te/ zab lam dus khrid ma chag par gsungs pa'i sgo

nas bstan pa ma nub tsam mdzad cing / bla brang tshogs khang sku 'bum mthong grol chen po la sogs pa'i zhig gsos phra rags dang / chos gzhis sogs kyi kha 'dzin rus su thon
pa mdzad pas 'jig rten phyogs nas phyi thes su che ba byung la/ de ltar lo nyi shu rtsa drug gi bar ri khrod chen por kun mkhyen dus gsum sangs rgyas kyi bzhed pa ma 'khrul
zhing / ma 'dres pa'i nges don gyi bstan pa gsal bar bzhugs pa ni/ bdag cag gi bla ma 'di nyid kyi sku drin kho na las byed po gzhan ma mchis par 'khums so/ /'khrul med
sa chen bcu gnyis brnyes khyod kyis/ /gdul bya'i rten 'brel bcu gnyis sbyang ba'i phyir/ /gnas der lo grangs bcu gnyis rab bzhugs nas/ /kun rdzob dus sbyor bcu gnyis 'gog
pa'i lam/ /rnal 'byor yan lag drug pa'i dga' ston gyis/ /skyon med khams drug ldan pa'i gdul bya rnams/ /rdul bral rigs drug rgyal ba'i sa la bkod/ /khams gsum 'gro drug
skye sgo bcad pa bzhin/ /de tshe dpal ldan kA la pa yi grong / /bod yul 'dzin ma'i khyon 'dir 'phos pa bzhin/ /nges don chos kyi 'khor lo sgyur ba khyod/ /rigs ldan grags
pa phyogs 'dir 'ongs sam snyam/ /'on te rnal 'byor dbang phyug dus 'khor zhabs/ /ngur smrig bla gos gsar pa bzung byas te/ /kha ba'i ljongs 'dir yud kyis 'ongs sam zhes/
/bdag gi sems ni khyogs la phyang mo yug /rgyal dbang nyin mor byed pa'i shul nyid du/ /gdan sa'i rgyu skar kha dog rab gsal yang / /nges don padma'i 'dzum zhal mi bzhad
nas/ /nyams rtogs

sbrang rtsi nam mkha'i mtsho skyes nyid/ /nyid kyis ji skad rjes su gdams pa'i bka'/ /bka' bzhin bsgrubs na phan bde mtha' yas mod/ /mod la 'gyur ba dbyar gyi chu bzhin du/
/du mar snang ba bsod nams bgo skal zhan/ /'on kyang dus gsum sangs rgyas jo nang pa'i/ /gsung ni gzhon la 'doms pa yi ge'i tshul/ /'dis kyang re zhig bla ma'i 'phrin las
rgyun/ /spel bar mdzad la rjes su yi rang bgyi/ /de nas bdag gi bla ma gcig tu dben pa la dgyes pa'i bsam gtan pa chen po 'di/ lo bcu bdun tsam gyi bar du/ dad gus kyi
byed pa nam yang ma nyams pas dngos grub kyi rten 'brel rang 'grig tu gyur pa'i skal ba can bstan pa'i sbyin bdag chen po rtsis gnas gsar pas/ nye bar mkho ba ma tshang ba
med cing gya nom pas bsnyen bkur te/ gtso bor skyid sbug bla brang / e waM bla brang dkar po/ bo dong rdzong la sogs par sku mtshams bcad rgya nges pa can kho na la bzhugs
shing / de'i bar skabs bar skabs su gdul bya skal ba mchog tu gyur pa rnams kyi don yang ci rigs par mdzad de/ de'ang byi lo'i mjug dpal ldan sa skyar phebs nas sgo rum
du nag po chen po'i drung du mchod gtor rgyas par phul zhing bstan pa rgyas pa'i 'phrin 'chol ba dang / skal ldan mang po la gsung gi bdud rtsi yang ci rigs pa stsal/
glang lo sbyin bdag chen pos spyan drangs te/ bo dong rdzong phun tshogs rab brtan du phebs nas sbyin bdag chen po yab sras la dpal nag po chen po'i man ngag thun mong ma
yin pa'i khrid dang / yi ge'i lung la

sogs pa mang du gnang ba dang / rten gsum mang po'i rab tu gnas pa yang mdzad/ lo de'i ston sbyin bdag chen po la 'phral phugs su phan bde bsam gyis mi khyab pa 'byung ba dang
/ yul phyogs der rje btsun sa skya pa'i bstan pa rin po che dar zhing rgyas pa'i ched du/ rje btsun rin po che grags pa rgyal mtshan gyi sku 'dra bzhengs pa'i bka' gros
mdzad de/ jo nang skyid sbug tu phebs nas/ de la dmigs pa'i thugs bsnyen kha gso ba dang khyad par rje btsun mchog gi bstod pa chos kyi rgyal po 'phags pas mdzad pa'i
shlo ka gcig po'i steng du/ grags ldan dam pa rdo rje 'chang / /bstan pa'i rgyal mtshan 'dzin slad du/ /dge bsnyen mchog gi skur ston pa/ /mthu stobs dbang phyug la phyag
'tshal/ /khyod kyis bdag rgyud byin brlabs nas/ /phyi nang bar chad zhi ba dang / /bsam don yid bzhin myur 'grub ste/ /dngos grub thams cad stsal du gsol/ /zhes pa rje nyid
kyis mdzad pa 'di sbrel ba 'bum ther zhig kha ton du mdzad/ stag lo tshes pa na bla brang dkar por phebs te sku mtshams bcad rgya nges pa can la bzhugs pa'i ngang nas/
gnyer pa tshe 'dzin pa zhes bya ba dang / sprul sku ya ma legs pa 'jam dpal ba gnyis kyis/ dpal sa skya'i zur khang bla brang na bzhugs pa'i sku 'dra dkar shAkya grags
kyis bzhengs shing / rje btsun nyid kyi phyag nas bzhugs pa de las sku'i dbyibs 'dra len zhus/ sku tshad kyi thig skud sogs spyan drangs te/ rgyu byin rlabs mdzad pa'i tshe
nam mkha'i gtos thams cad 'ja'i dra bas khebs shing / me tog gi char kyang lhag par babs/ de nas rim bzhin

sgrub pa'i skabs su'ang gdugs lhag par 'jam pa sogs mthun rkyen lhun gyis grub pa dang / bar skabs su bzo bo rnams kyis sku tshad kyi thig skud bor te/ bskyar nas gdan sa chen
por bgrod par chas pa na/ rje 'di gdugs la bzhugs pa'i drung ha cang mi ring ba skad snyan po sgrog bzhin pa'i bya rog chen po gnyis 'chams 'gros byed cing 'dug pa zhig
de'i kha na thig skud khyer te rje 'di'i drung du 'bul ba/ bo dong gi gzhi bdag lha mo dmag zor ma la bar chad bsrung ba'i bka' bsgo mdzad pas lha mo de bud med tha mal
pa'i gzugs kyis bzo bo rnams gnas pa'i khang thog tu bzhugs pa/ bo dong gi mi dpon gling chen mo zhes bya bas mthong ste/ rin po che 'di lta bu'i sku mtshams dam po la
bzhugs pa la ci phyir 'dir 'ongs zhes rgol ba na/ bud med nam mkha' la yud kyis song nas dmag zor ma gnas pa'i gtsug lag khang gi phyogs su yal song ba na/ 'jigs shing skyi
g.ya' ba mi tshugs pa tsam byung ste drung du zhus pas lha mo de bar chad bsrung phyir 'ongs par 'dug gsung ba sogs ngo mtshar ba'i ltas du ma dang bcas bzhin du mthar
phyin/ gzungs kyi yi ge zhal bkod dang / dag byed la sogs pa bdag gi bla ma mnga' ris pa chen po de'i tshe nye gnas la bzhugs pa des legs par grub nas/ de bzhin gshegs pa'i
ring bsrel/ rje btsun rin po che nyid kyi thugs dam bcom ldan 'das 'khor lo bde mchog lhan skyes kyi sku/ dpal ldan sa skya paNDi ta'i phyag bris kyi kha byang btab pa/
rje btsun nyid kyi dbu lo/ /bla ma gong ma'i ring bsrel la sogs pa'i byin rlabs rten khungs btsun pa

du ma dang / rgyud sde rin po che las ji skad gsungs shing / bla ma brgyud pa'i phyag len las 'byung ba ji lta ba'i rgyud sde chen po bzhi'i gzungs sngags zab mo rab tu mang
po rnams gos dar gyi na bza' dang dri bzang po du ma'i bkur sti dang bcas te nang rdzongs su bzhugs su gsol ba'i mthar gnod sbyin pho mo'i 'khor lo legs par bris te thugs
ches par bsgrubs pas zhabs bsdams te/ rten gyi bya ba yongs su rdzogs nas/ dpal kye rdo rje'i rdul tshon gyi dkyil 'khor zhal phye nas/ rgyud sde las gsungs pa'i cho ga
phun sum tshogs pa'i rab tu gnas pa mdzad de/ rdzong phun tshogs rab brtan la spyan 'dren pa'i tshe/ mi mang pos do li la spyan drangs pa na/ mig mthong ba zhig gis/ mi
nag po dung long skya khral le ba gzhan pas nyis 'gyur gyi che ba gnyis kyis khri'i mtha' gnyis nas bteg ste 'gro'i 'dug pa mngon sum du mthong 'dug pa ltar/ spyan 'dren
zhu mi rnams la ngal ba cung zad kyang med par dga' zhing spro ba'i ngang nas spyan drangs/ de'i tshe mtshan mo'i dus yin pas lam mtshon gyi me sgron chen po gnyis shig
dngos su yod mod/ rgyang ring po nas lta ba thams cad kyis mthong bar/ g.yas g.yon dang mdun rgyab gnyis te bzhir me sgron chen po tshad med pa re dang bcas pa'i 'od kyis/
phyogs thams cad nyin mo ltar gsal ba sogs yid ches pa'i ltas du ma dang lhan cig tu phebs/ slar rab tu gnas pa shin tu rgyas pa tshar gnyis mdzad/ de snga phyir rab tu
gnas pa de dag gi skabs su nam mkha' baiDUrYa sngon po'i me long ltar dwangs pa'i ngos su/ kha dog dkar po dang / sna lnga pa'i 'ja'i sprin dar thag brkyang pa lta bu dang
/ pa Ta lta bu/ dpag bsam gyi sdong po

lta bu la sogs pa thams cad rtsa ba gdan sa ngos su zug /rtse mo bo dong phyogs su 'du ba'i gseb nas me tog dkar po sil ma'i rgyun kha ba ltar babs pa dang / zhi rgyas kyi
sbyin sreg gi me bkra rnams kyang mchog tu legs pa/ mar me'i phreng ba khor yug tu 'dzin pa sogs dge ba'i mtshan ma du ma dang / byin rlabs kyi ltas so so skye bo'i blo'i
khyon las 'das pa rnams kyis mngon par mtho ba'i sku 'dra rin po che yid bzhin gyi nor bu dbang gi rgyal po las kyang mchog tu bsngags pa 'di phyi'i don thams cad tshegs
chung ngus bde blag tu 'grub pa 'di nyid bzhengs pa'i zhal bkod mdzad de/ dus de nas sde srid gnas gsar ba mi nor thams cad yar ngo'i zla ba ltar gyur la/ bdud dang bgegs
thams cad las rnam par rgyal ba'i rgyal thabs chen po thob pa yin pas/ rje btsun dam pa 'di'i sku drin gzhan rnams phar zhog /re zhig 'di'i cha tsam yang bdag cag rnams
kyis bskal pa'am bskal pa bas lhag par 'bad kyang khyer ba'i thabs ga la yod/ rdo rje 'chang dbang gsung gi mdzod 'dzin pas/ /rdo rje 'dzin pa kun gyi zur phud rtser/ /rdo
rje'i gsung gi utpal gar byed pa/ /rdo rje 'chang chen grags pa rgyal mtshan nyid/ /slar yang ljongs 'dir byon pa khyod nyid kyis/ /nyid kyi sku brnyan bsod nams las grub
pa/ /grub pa mchog gi dge mtshan pha mtha' yas/ /mtha' yas 'gro ba'i bsod nams zhing du btsal/ /gang 'dir gus pas las byed de dag kyang / /gang 'di'i rdul phran dang
mnyam rgyal srid byed/ /gang gi rgyu tshogs 'bad med sgrub byed des/ /gang bsam don gnyis 'grub la gegs med ces/ /tshad mar gyur pa'i gsung

gis lan grangs brgyar/ /skal ldan snying la sim pa ci yang stsal/ /de slad grogs dag bsod nams don rnyed na/ /tshur gshegs rgyal ba'i sku 'dir phyag mdzod cig /stag lo'i dgun
stod skyid sbug tu sku mtshams la bzhugs/ slar lo de'i mjug dang / yos lo hor zla dang po tsam gyi bar du bo dong e'i bla brang dkar por sku mtshams shin tu dam pa zhig
mdzad/ de nas sku mtshams de'i khongs nas mnga' ris bla chen rin po che'i drung dang / rje btsun dbon rin po che gnyis la gsung ngag rin po che slob bshad rgyas pa zhig
gsungs/ de'i dbyar smad/ rje btsun chen po grags pa'i sku lder gzi 'od 'bar ba bzhugs pa'i gtsug lag khang ka ba gnyis kyis/ lam zab brgyud pa gtso bor bzhugs pa'i thod
la/ tshe dpag med lugs gnyis dang / bde mchog bla ma brgyud pa/ 'dod lha dang chos skyong du ma'i lha mgron dang bcas pa'i logs bris gnam rgyan sogs bkod pas mdzes pa/ steng
na gser gyi mandzir lngas brgyan pa zhig bzhengs pa de'i rab gnas la spyan drangs te pheb/ dpal kye rdo rje rdul tshon la brten pa'i rab gnas rgyas pa zhig mdzad pa'i
tshe yang / 'ja' 'od dang me tog gi char chen po babs/ slar bo dong bla brang du phebs te sku mtshams kyi ngang nas 'dzims pa dpon chen nam mkha' dpal 'byor dang / bdag
cag la sogs pa nyung shas shig la mgon pod me 'bar ma'i lung la sogs pa chos skyong che chung gi chos mang du gsung / 'brug lo'i ston/ mkhan chen thams cad mkhyen pa tshar
chen chos kyi rgyal po'i zhal snga nas khams pa'i grwa pa kha cig dang bcas pa nA lendra nas phebs

byung ba ltar dam pa de dang / rje btsun dbon rin po che la sogs pa la zab lam sbyor ba yan lag drug pa lam yongs su rdzogs pa zhig gsungs/ lo de'i mjug la bo dong rdzong du
phebs te sku mtshams kho na la bzhugs/ rta lo'i sos der mchod rten khang bu brtsegs pa shin tu legs pa zhig bzhengs pa'i zhal bkod/ gzungs bzhugs phyag nas kyi bar du mdzad
de/ slar bo dong bla brang du byon te sku mtshams kyi ngang nas/ lug lo'i dbyar de yang snod ldan kha cig la sbyor ba drug gi khrid mdzad/ ston bo dong rdzong du thub
pa gnas brtan bcu drug gi zhing khams la ma ga dha bzang mo'i rtogs brjod kyi mdo bkod dang bcas pa'i log bris shig dang / mchod rten khang bu brtsegs gsum bsgrigs shig
la rab gnas mdzad/ lo de'i zla ba bcu pa la/ grom stod kha'u brag rdzong nas rin po che dpon slob rnams kyis gsol ba btab pa'i ngor byon/ yar lam gdong khar phebs te/ zla
ba gcig tsam bzhugs nas chos kyi rje grub chen sangs rgyas dpal ba la gsung chos thogs shig gsan par mdzad/ de nas rim bzhin grub pa'i gnas de nyid du phebs te/ rgyal ba'i
rgyal tshab dam pa chos kyi rje shAkya grags kyi zhal snga nas dbu mdzad gnyug mar bzhugs pa'i sgrub chen dpon slob rnams dang / bdag cag la sogs pa phyogs kyi dad 'dus
kha cig dang bcas pa'i lam dus sogs 'chag med kyi nyams len mdzad nges shes pa'i sdom brtson bdun cu tsam la gsung ngag rin po che shin tu rgyas pa phal cher rdzogs pa
dang / dpal dus kyi 'khor lo'i dbang bskur ba sogs dbang / rjes gnang / lung gi tshogs

bsam gyis mi khyab pa/ gdul bya so so'i bsam pa dang mthun pa lhug par stsal zhing zla ba gsum lhag pa zhig bzhugs/ gnas der gsang ba 'dus pa 'jam pa'i rdo rje'i sgrub mchod
'dzugs dgos pa'i bka' bkod dang / de'i thebs la dpon slob rnams kyis phul ba'i dngos po thogs pa yang 'jog par gnang / slar sbyin bdag chen pos gus pas spyan drangs te
re zhig rdzong du sku mtshams la bzhugs/ ston bo dong bla brang du phebs nas sku mtshams bcad rgya'i khongs nas bla chen 'jam dbyangs dang / bdag cag la dbang gong ma gsum
gyi lam la sogs pa rje nyid la mnga' ba'i gsung ngag rin po che'i skor mtha' dag sgrub pa lung byin pa'i bar du gnang / rje btsun dbon rin po che bsnyen par rdzogs pa'i
las slob sogs rab byung bsnyen rdzogs mang po'i cho ga mdzad/ rje grub chen sangs rgyas dpal ba spyan drangs te/ bde mchog lu dril sogs bdag chen rdo rje 'chang nas brgyud
pa'i dbang rjes gnang kha cig gsan/ lo de'i mjug nas khyi lo zla ba drug pa yan bla brang dkar po nyid dang / gtso bor bo dong rdzong du sku mtshams nges pa can kho na
la bzhugs/ zla ba bdun pa'i nang du sAtstsha 'bum ther gsum bzhugs pa'i mchod rten khang bu brtsegs pa zhig la kye rdo rje ras bris la brten pa'i rab gnas rgyas pa zhig
mdzad de/ ring bsrel bzhugs pa'i tshe/ phyogs rnams su byon zhing mdzad pa na/ nam mkha'i mthongs indra rnyil ltar dwangs shing nyi ma'i 'od gsal ba la/ mtha' thams cad char
sprin gsar pas ched du gtibs pa lta bu/ de dag las gyes pa lta bu'i 'ja' kha dog lnga pa'i tshogs bsam gyis mi khyab pa mchod rten gyi thad du gdugs

ltar du phub pa dang bcas pa'i gseb nas lha'i me tog dkar po kha ba lta bur zim bur 'bab pa khyad par shar phyogs na/ 'ja' sna lnga ldan nyi khyim 'dra ba zhig gi nang na 'ja'
dkar po ral gri 'dra ba zhig yud tsam snang ba skye bo der 'dus pa kun gyis mthong / rje nyid ni spyan nam mkha'i mthongs su gzigs shing dad gus kyi rnam 'gyur/ spyan
chab kyang lhug par gnang gi 'dug /rjes su bdag gi de ring 'ja' sprin sogs gzhan dang ye mi 'dra ba zhig gda'/ gzigs snang yang mang po byung ba 'dra zhus pas/ dri rtog
la dpa' gzigs rgyu ci bdog /de bzhin gshegs pa rnams kyi yon tan rjes su dran pas mchi ma shor ba yin/ babs su 'di'i tshe rgyal ba sras dang bcas pas nam mkha'i gtos thams
cad gang bar bzhugs nas/ me tog gi char 'bebs par sgom dgos pa yin gsungs te/ rnam kun don yod mdzad pas dus 'da' zhing / /dngos kun rten dang brten pa'i dkyil 'khor du/
/dus kun bsgrib med gsal bar gzigs bzhin du/ /'gro kun brtse bas skyong 'di ngo mtshar gnas/ /lo de'i zla ba brgyad pa nas/ phag lo zla ba lnga pa'i bar du/ sde snod dang
rgyud sde rab 'byams la mkhyen pa'i spyan yangs mkhan chen nam mkha' dbang phyug pa dpon slob dbus phyogs nas ched du zhabs bstad de byon nas gsol ba btab pa'i ngor/ bdag
cag la sogs pa mang po la dpal dus kyi 'khor lo'i byis pa 'jug pa dang / 'jig rten dang 'jig rten las 'das pa'i dbang sngon du 'gro ba can gyi zab lam yan lag drug pa'i
khrid yongs su rdzogs pa zla ba bzhi la rdzogs pa'i nyams khrid dang / sems 'grel skor gsum sbyor

ba yan lag drug pa'i man ngag rgya bod kyi yi ge rab tu mang po rnams kyi lung / rje bla ma dam pas mdzad pa'i khrid yig gi thog nas slar yang khrid dang lung dus 'khor nas
bshad pa'i las rgyas pa'i lha gsum gyi rjes gnang sogs lam rdzogs pa'i mthar/ 'os su gyur pa rnams la rdo rje slob dpon bdag po dang bdag po chen po'i dbang rdzogs par bskur
nas bstan pa spel ba'i nus ldan du mdzad/ gzhan yang / dus 'khor sdom chen/ dpal mkha' 'gro rgya mtsho/ sam bhU Ti/ gur rigs bsdus/ drag po gdan can/ gsang 'dus 'jam
pa'i rdo rje/ dgra nag zhang lugs/ 'khor lo chen po/ 'jam dbyangs a ra pa tsa lha lnga dang 'od zer can lha lnga sogs zur bka' mang po/ rdo rje phreng ba dang kri ya sa
munytsa bsres pa'i dkyil 'khor zhe lnga'i dbang / de dag gi rgya gzhung rnams kyi lung / gtso che'i chos sna sum cu rtsa dgu phal che ba'i lung la sogs pa chos kyi 'khor
lo bsam gyis mi khyab pa bskor zhing / de dus dgra nag gi rgyud gnang bar dgongs nas chos gtor bshams pa la/ 'bel gtam kho na la sa ma sribs bar yengs nas gsung chos ma thub
par grwa pa rnams gyes ma thag /thog khar bya rog cig babs te skad 'byin pa na/ ltogs lha la gsung chos gtor bsngo bar mdzad ma thag bya rog de 'phur song ste/ rje nA
ro pa'i tshogs lhag dur khrod kyi ma mo rnams ce spyang gi rnam pas lan du 'ong bar grags pa dang 'dra bar snang / mdor na zab la rgya che ba'i chos kyi 'khor los gdul bya
rnams kyi rgyud tshim par mdzad de/ 'khrul med rgyud dang 'phags yul mkhas pa'i srol/ /srol lugs du ma'i dbang lung bshad pa'i rgyun/ /rgyun chad med par 'gro la lhug
par stsol/ /stsol mod mtshan

mar 'dzin pa ci zhig mnga'/ /mnga' bdag khyod ni snyigs dus tha ma 'dir/ /'dir smos ma zad rnam 'phrul bye ba brgya/ /brgya phrag du mas skad cig gcig la yang / /yang dag lam
du grangs med 'gro ba 'dren/ /de nas kyang shas cher zab mo'i rnal 'byor gyi sku mtshams kho na la bzhugs/ byi lo'i dgun/ dpal bsam sdings kyi gdan sa bcu gnyis pa grub
thob kyi 'khor lo sgyur ba sangs rgyas seng ge'i zhal snga nas la phyag na rdo rje 'chi bdag 'joms pa'i dbang / dpal nag po chen po/ lcam dral/ lha brgyad/ pu tra/ stobs
'phrog dbang po bsnyen dus kyi rjes gnang rnams sngon du 'gro ba'i man ngag gi po ti me 'bar ma la sogs pa'i zab mo'i khrid dang lung mang po zhig gnang / sngar smos pa
ltar lce ston rin po ches rje 'di pa nag po chen po dngos su gzigs/ rje 'di'i gsung las kyang / rin po che bsam sdings pa 'di gzhigs kyin 'jigs su 'jigs su 'gro ba zhig
gda' zhes/ yab sras phan tshun gcig la gcig mnyes shing dad par gyur te/ dam pa'i skye bos dam pa ngo shes kyi/ blun pos 'bad kyang dam par ci zhig rtogs/ /bung ba rgyang
na gnas kyang padma'i dri/ /rtogs mod nye 'khor sbal pas de ltar min/ /grub brnyes 'di la dam pa min no zhes/ /ma rabs 'ga' yis lan brgyar smad byed mod/ /nya bas yid bzhin
nor bur spangs pa ltar/ /smod byed de dag nyid kyi nyes par zad/ /lo de'i ston kha'u'i brag rdzong la phebs/ rgyal tshab dam pa dpon slob rnams la dpal gsang ba 'dus
pa 'jam pa'i rdo rje sa lugs thun mong ma yin pa'i dbang gnang zhing / phyag len gyi 'grig kyang dpyis phyin par mdzad do/ /

rje nyid kyis rdo rje'i slob dpon mdzad nas dpon slob rnams kyis rdul tshon gyi dkyil 'khor la brten pa'i sgrub mchod zhag bdun pa zhig mdzad pa'i dkyil 'khor dang rnal 'byor
pa rnams mchod cing bsnyen bkur ba'i yo byad thams cad shin tu phun sum tshogs pa phyag nyid nas gnang / de'i phyi lo'ang sgrub mchod zhag bdun pa zhig mdzad pa'i bsnyen
bkur ba thams cad ma tshang ba med pa sde pa gnas gsar nas kyis bsgrubs/ de nas bzung ste lo re bzhin gzhir bzhugs kyi sgrub chen thams cad 'tshogs pa'i sgrub mchod rdul
tshon la brten pa zhag gsum re 'chag med du mdzad pa'i gzhi brten la/ sa bre'i nas khal brgya tham pa chos kyi rje rgyal tshab dam pa dpon slob rnams kyi phyag tu bzhag
ste/ sgrub mchod 'chag med dang / gzhi rkyen log 'tshor mi 'gro ba'i bka' bkod kyang mdzad de/ bdag chen rdo rje 'chang yab sras kyi dgongs pa rdzogs pa'i thabs kho na
la dmigs pa yin mod/ da ni de dang de yi dbang las nam mkha'i 'ja' tshon ltar gyur te ci zhig bya/ de'ang sgrub mchod 'di'i yi ge ni sgrub thabs chos kyi rgyal po 'phags
pa'i gsung ji lta ba dang / dkyil chog bla ma sante pa'i gzhung gi don/ zar byang phug pas mdzad pa nyid gnyan lotstsha ba'i bshad srol sa lugs 'dres med yin gsung / bdag
chen rdo rje 'chang yab sras thugs gtsigs su mdzad par 'dug pas/ yi ge de nyid la lhan thabs shig mdzad kyang yod pa de dag gi thog nas yin/ chos rje thams cad mkhyen pa
bu ston gyis mdzad pa'i sgrub dkyil rnams kyi brgyud pa du ma'i man ngag phyogs gcig tu mdzad cing brgyud pa yang so so la 'ded par snang / mkhas pa kha cig

gis sman zhabs kyi lugs gtso bor byas/ brgyud pa dri med sbas pa la ded/ ming sa lugs su btags pa 'dra mdzad snang ba ci yin bdag lta bu'i blun pos ga la rtogs/ 'jam dbyangs
dngos kyis bzung ba'i grub brnyes des/ 'jam dbyangs dkyil 'khor legs par bkral ba'i don/ /'jam dbyangs sa skya'i rje btsun las 'ongs pa/ /'jam dbyangs myur du 'grub byed
lam gyi mchog /mchog 'di srid mtha' mi nub gnas pa'i thabs/ /thabs mchog rgyal ba dgyes de tshugs lags mod/ /mod la sngon gyi lha yi nus pa las/ /las bzang nam mkha'i 'ja'
ltar gyur la skyo/ /glang lo'i dbyar dben gnas bde gsal du bzhugs nas/ 'jig rten gyi bya ba bzhi mdo'i rtswa ltar dor nas grub pa lhur len pa'i rnal 'byor dbang phyug
sangs rgyas bzang po ba sku mched sogs snod ldan kha cig la gsung ngag rin po che lam phal cher rdzogs pa zhig gis gtsos pa'i gsung chos mang du gsungs/ stag lo'i dbyar
byang chub chen po'i mchod rten mtshan nyid thams cad yongs su rdzogs pa/ nang de bzhin gshegs pa'i ring bsrel dang / gzungs kyi snying po can gyi tsha tsha 'bum phrag gcig
lhag pa bzhugs pa la gzungs dang phyag nas kyi bar mthar phyin par mdzad/ ston rje btsun dbon rin po che dang bdag la sogs kha cig la grub chen u rgyan pa chen po'i thugs
kyi bcud rdo rje gsum gyi bsnyen sgrub theg chen chos kyi rgyal pos mdzad pa'i khrid yig gi thog nas nyams khrid dang / bsod nams 'od zer pa dang / zla seng pa las brgyud
pas yi ge'i tshogs rab tu mang po'i lung rnams gnang / yos lo'i

dpyid ka dpal dus kyi 'khor lo'i 'grel bshad chos rje bla ma dam pas mdzad pa'i dpe phyogs du ma nas dka' ba dpag tu med pa spyad cing btsal nas bzhengs/ nyid kyi zhal slob
'chad nyan pher nges pa rnams la'ang 'bod mi rkang tshugs su gnang ste phal che ba 'dug pa la/ 'di'i lung rgyun yod pa dang nged min pa med da lo tsam ma grub na de nas
'grub pa'i nges pa mi 'dug gsung / shin tu thugs rtsol che bar mdzad de dka' ba'i gnas rnams su gsung gis brgyan te bshad lung yongs su rdzogs pa zhig gnang / 'o de ma grub
kyi dogs pa zhig byung ste da legs par grub pas blo bde gsung / dgyes pa'i rnam pa du ma zhig mdzad de nges don dus kyi 'khor lo'i bstan pa 'di/ /nges don bdag pos kho
bo 'das ma thag /nges par zhing 'dir nub na mi rung zhes/ /nges par dgongs nas chos 'di brdal por gtad/ /gtad med mkhas rnams gzhung gzhan 'chad pas brel/ /brel ba can 'ga'
'du 'god du mas g.yengs/ /g.yengs med bsam gtan pa rnams sgom la phyogs/ /phyogs slad 'gron po lta bur chos 'di 'khyams/ /dam pa'i dgongs pa tshul bzhin sgrub pa su/
/'dren byed lan brgyar phyis nas bltas lags kyang / /ma mthong bzod dka'i yi chad me dpung gis/ /snying rtsa zhu ba mig gi lam nas lhung / /a ye rdo rje 'chang de'i thugs
kyi 'jing / /yongs su gang bar bdag ltas ci zhig nus/ /'on kyang gzugs brnyan tsam yang don yod snyam/ /gzhung lugs 'di ni bdag la gnyer du babs/ /de'i dbyar bdag cag la
sogs pa

sgrub bya drug la bsnyen par rdzogs pa'i sdom pa stsal/ ston yang rje btsun dbon rin po che'i zhabs phyir bdag la sogs pa kha cig la phur ba sa lugs dang / 'khor lo sdom pa
bong zhal can gyi dbang gnang ste/ skal ba dman pa dag gis dbang bskur ba thob pa'i tha ma ni 'di yin/ 'brug lo'i dpyid chos rje rtag sde pa blo gros rgyal mtshan la sogs
pa kha cig la dpal rdo rje 'jig byed rwa lugs ro langs brgyad bskor gyi rdul tshon du dbang bskur ba sngon du 'gro ba'i rwa khrid la sogs pa'i gsung chos mang po zhig gnang
zhes thos/ dbyar sos gsung ngag rin po che'i brgyud pa dang / ltung bshags kyi sangs rgyas so lnga sogs rdo lha mang po la rab tu gnas pa mdzad de/ /mdor na bstan pa'i
sbyin bdag gnas gsar bas/ bris sku dang 'bur sku dang / lugs sku dang / mchod rten sogs sku gsung thugs kyi rten zam ma chad par bzhengs pa rnams kyi zhal ta dang / rab
gnas star chags su mdzad la/ zhal bkod las bskrun pa'i lha rnams ni sku'i rnam 'gyur bde nyams su ming btags pa'i nyal ba dang snyes pa dang zhal phyir phyogs pa dang /
stan med par 'khyams pa sogs ma yin par/ seng khri dang pad zla sogs 'os shing brjid chags la lhun stug pa'i gdan la/ sku drang zhing brtan pa/ rgyud sde las gsungs pa'i
phyag tshad dang ldan pa/ gtso 'khor che chung khyad che zhing 'khor rnams gtso bo la phyogs pa/ gyen du lta zhing dbugs bskyod tshul/ /zhes sogs/ rgyud sde nas bshad pa'i
mi shis pa'i mtshan ma thams cad dang bral zhing /

shis pa'i mtshan mas phyug pa kho na mdzad pa'i bris sku rnams la bar gzungs/ 'bur sku rnams la'ang bla ma brgyud pa nas/ zhabs rten gyi gnod sbyin 'khor lo'i bar che chung
la gang 'tsham pa'i nges nges ma gtogs pa sla chos su ma song ba 'ba' zhig dang / mchod rten rnams la'ang 'og tu klu'i rgyal po'i bum gter/ seng khri'i nang du gnod sbyin
'khor lo bzhugs pa'i steng du srog shing btsugs pa la gzungs kyis legs par dkris/ de bzhin gshegs pa'i ring bsrel sogs byin rlabs rten du ma dang sAtstsha rim bzhin dbu
zhabs ma log par bsgrigs pas phyur bur bkang ba'i bar thams cad 'bru dang sman dang dri bzang po'i shing gi bye mas gtams te bar stong med par til gyi gong bu ltar byas
pa'i phyi nas tshon rtsi sogs kyis mdzes par mdzad de mthong na yid 'phrog cing bsten na dge legs 'byung ba/ de thams cad la so sor rgyu byin rlabs/ gzungs dang sAtstsha
sogs la so sor rab gnas mdzad pa'i mtha' thams cad yongs su rdzogs pa na/ bsnyen pa kha gso dang 'brel ba'i rab gnas rgyas pa kho na shas cher mdzad/ myur po dgos pa'i tshe
na'ang rdul tshon nam ras bris gang rung la brten pa'i cho ga rgyas pa kho na mdzad pas rten thams cad mar me'i phreng ba khor yug tu 'dzin pa sogs byin rlabs kyi gzi
'od 'bar ba kho na byung / nyid kyi phyag tu byung ba'i bdog pa'i dngos po thams cad la'ang 'dzin pa ci yang mi mnga' zhing phal cher sdug 'phongs dang / ma rungs pa gzhan
gyis spangs pa rnams la gnang / dpal dus kyi 'khor lo'i bris sku chen mo gsum/ 'khor lo sdom chen/ thub dbang

chos rgyal rigs ldan gyis bskor ba sogs zhing khams mang po/ dus 'khor sdom chen/ mkha' 'gro rgya mtsho/ rdo rje phur pa sogs dkyil thang mang po dag cing mtshan nyid dang
ldan pa bzhengs pa dang / yig mkhan gnyis gsum re rtag par bsten nas phyag dpe po ti brgya phrag kha re bri ba/ bla ma gong ma dag gi thugs dam bris sku rgas shing 'khogs
pa mang po zhig la gong sham zhal khebs 'bul ba/ phyag dpe rnams la'ang dar dang gos chen dang / tha na'ang ras bcos bu yid du 'ong ba'i na bza' 'bul ba sogs don yod pa
kho na las/ log 'tsho dang / don med pa la til 'bru tsam yang mi gnang / bla ma dang dkon mchog la thugs shin tu dad pas/ bla ma snga phyi su la'ang snyan gyis gsan par/
mtshan rkyang nas 'bod pa dang skur pa 'debs pa mi yong / bris sku sogs lta ci sAtstsha'i chag dum tshun chad sa rjen la 'jog pa'am/ 'goms yugs 'gro ba 'dra na rtab rtab
por mdzad de myur du de las bzlog par mdzad/ gsol ba'i bar lta bu la phyag dpe'am lha rten la gzigs pa zhus na 'bags bdog gsung / phyag legs par phyis zhal bsil nas mdzad
kyi bab chol du reg pa sogs ma mthong / gzhan lta ci/ phyag dpe sogs kyi khar dbu zhwa bzhag pa gzigs na'ang / 'di 'dra byed mkhan ci yod khyed tsho las 'bras las grol bas
drag ste/ nged la 'jigs skrag chen po bdog gsung de ma thag gzhan du spong bar mdzad de/ rigs brgya'i spyi bor zhabs sen 'god bzhin du/ /phyi rol rten la sri zhu gus pas
mdzad/ /snang srid rgyal ba'i rol par gzigs bzhin du/ /rten gsum

grangs med bzhengs pa 'di ci lags/ /gsung rab rtsom pa'i sgo nas bstan pa la bya ba lhag par mdzad de/ bdag chen rdo rje 'chang chen po la gsol ba gdab pa/ rje btsun rdo rings
pa chen po la bstod pa/ rnal 'byor dbang phyug kun dga' rgya mtsho'i sku gdung zhugs la zhen pa'i tshe mi lci la bkra shis pa'i rtags brgyad gsal bar shar ba'i tshe mdzad
pa'i gdung dbyangs kyi gsol 'debs/ slob dpon padma'i bstod pa/ rdo rje rnal 'byor ma zhal gnyis ma'i bstod pa/ rtsa ba'i bla ma rnams la bstod pa/ gsang 'dus 'jam pa'i
rdo rje/ phyag na rdo rje u tsarYa/ mgon po lha chen dpal 'bar bka' gter rnams kyi brgyud 'debs/ 'jam rdor lhan thabs kyi bkra shis/ gsung ngag rin po che'i zin bris gnyis/
sbyor drug gi sngon 'gro'i ngag 'don bde blag tu rtogs byed nor bu'i 'phreng ba/ khyung khra'i sgrub thabs/ sna tshogs yum dang / khyung khra'i rjes gnang gi yi ge
/'jam dbyangs dpa' bo grub pa dang / dud sol ma'i rjes gnang gi zin bris/ gsan yig rin cen bang mdzod/ slob ma so so la gnang ba'i zhal gdams/ bkra shis/ smon lam/ bshad
pa'i tho la sogs pa yongs su dril na po ti gcig tsam mdzad pa thams cad kyang dam pa'i chos ni thog mar dge ba/ bar du dge ba/ tha mar dge ba/ don bzang po/ tshig 'bru bzang
po zhes dang / mgon po byams pas/ dad dang dga' dang blo rnams kyi/ /rgyu phyir chos 'di dge ba yin/ /don rnams gnyis ldan gzung sla dang / /zhes gsungs pa ltar dge ba
gsum dang ldan zhing don gnyis ston la/ sdeb sbyor la sogs pa'i 'jigs 'jigs mo gtso bor mi mdzad kyang / gzung

sla zhing brjod bde la rna bar snyan pa gzhan la phan pa 'ba' zhig yod pa yin no/ /gzhan gyis byas pa'i yi ge mtha' dag la/ /rang rang blo dang bstun pa'i bcos ka dang / dbu
zhabs tshigs bcad spos nas ngas sbyar zhes/ /glegs bam brgya phrag bsgrigs la ngo mtshar ci/ /tshad ldan rgyud kyi chu gter dngos su 'khrungs/ /rgyun ldan bla ma'i zhal
gdams 'od kyis phye/ /don ldan sbrang rtsis gtams pa'i dri bsung can/ /skal ldan bung ba'i tshogs kyi bsod nams bzhin/ /glegs bam grangs su 'dren pas cher ngal ba'i/ /mkhas
rlom khyed rnams snying las chung gyis dang / /cung zad tsam 'dis gzhan la phan pa bzhin/ /khyed kyis sbyar ba kun gyis nus re kan/ /de ltar 'chad pa dang rtsom pa la
sogs pa'i mkhas pa'i bya ba sgrub par 'os la phan che ba de dag lhur mdzad pa'i mthus gsung gi bdud rtsis blo gros kyi lus rgyas te/ rang gzhan gyi don mdzad pa la ngal
ba spangs pa'i mkhas grub du ma zhig bskrun par mdzad mod/ thams cad bgrang bar ga la nus/ mdo tsam smos na rje btsun sa skya pa'i snyan brgyud yid bzhin gyi nor bus thugs
kyi bang mdzod yongs su gang zhing zab pa dang rgya che ba'i dam pa'i chos kyi 'khor lo sgyur ba'i dbang phyug /sa'i steng na 'gran pa'i zla thams cad dang bral ba'i dpal
chos kyi rje zhwa lu gser khang gi gdan sa bcu gsum pa/ mkhan chen thams cad mkhyen pa tshar chen chos kyi rgyal po blo gsal rgya mtsho grags pa rgyal mtshan dpal bzang
po'i zhal snga nas/ sde snod rgya mtsho'i pha rol tu

son zhing gzhal du son pa'i yon tan rin po che'i phung po la dbang 'byor pa'i mkhas btsun grub brnyes sgo rum dbon rin po che ngag dbang brtan pa'i rdo rje rgyal mtshan dpal
bzang po sgyu lus rmi lam la rang dbang brnyes shing bla ma dang lhag pa'i lha du ma las dngos su snang ba thob pa nges par grub pa'i dbang phyug bsam sdings pa mkhan rin
po che sangs rgyas seng ge'i zhal snga nas/ bod kyi chos rgyal byang chub sems dpa'i gdung brgyud dri ma med par 'khrungs shing lung rtogs kyi yon tan du mas mdzes pa
grom stod kha'u'i brag rdzong gi gdan sa pa lha btsun chos kyi rje shAkya grags pa ri khrod jo nang du rje nyid kyi gdan sa la bzhugs pa mkhan chen nam mkha' bzang po ba/
rig pa'i gnas lnga la ma rmongs shing / mang po gsan pa rgya mtsho lta bu'i pha rol tu son nas skal ldan rnams la chos kyi sbyin pa lhug par stsol ba'i dpal yon can/ ldan
grol gyi yon tan bsam gyis mi khyab pa mnga' ba bdag gi bla ma ru thog pa bla chen 'jam pa'i dbyangs nam mkha' gzi brjid kyi zhal snga nas/ sde snod rgyud sde rgya mtsho'i
pha rol son zhing rgyud gsum man ngag dang bcas pa la sogs pa'i chos kyi 'khor los dbus gtsang gi ljongs mdzes par mdzad pa rta mo gling kha'i gdan sa pa mkhas pa chen
po nam mkha' dbang phyug pa/ chos grwa chen po ngam rings kyi seng ge'i khri la zhabs kyi padma ngal gso ba'i mkhan po paN chen bzang po bkra shis pa/ thub bstan rnam par
rgyal ba'i mkhan chen 'bum rab 'byams pa dpal ldan rgyal mtshan pa/ mnyan yod bya rgod gshongs su sde snod kyi bstan pa nyin mo ltar mdzad

pa'i mkhan chen lung dang rigs pa smra ba'i khyu mchog blo gros rnam rgyal ba/ thub bstan yangs pa can du sde snod kyi bshad pa yun ring du mdzad pas bstan pa 'dzin nus pa'i
dge ba'i bshes gnyen grangs med pa bskrun par mdzad pa'i slob dpon mkhas btsun shAkya don yod pa/ thub bstan rnam rgyal gyi chos grar sde snod kyi bshad grwa skyong ba'i
slob dpon rigs pa'i nga rgyal can rtag pa rab 'byams pa/ thub bstan gser mdog can gyi shangs pa grwa tshang gi slob dpon dka' bzhi 'dzin pa nyi ma pa/ gdan sa chen po dpal
ldan sa skyar dbang lung man ngag du ma'i chos 'khor bskor bar mdzad pa skyed 'phreng chos rje/ go cha dang sbyor ba'i brtson 'grus phul du byung bas mang du gsan pa
rgya mtsho'i pha rol tu son zhing rje btsun sa skya pa gong ma lnga'i bka' 'bum rdzogs pa nyid kyis phyag bris su mdzad de/ lung tshar bcu gsum gnang ba sogs bstan pa'i bya
ba la ngal ba med pa'i rdo rje 'dzin pa chos kyi rje bde bar gshegs pa'i bka' 'gyur ro cog la sogs pa mang du thos pa'i dbang phyug rtse chen kun mchod spe ba slob dpon
chen po bkra shis seng ge ba/ nor bu sgang pa'i slob dpon nam mkha' dpal 'byor ba/ bkra shis gling gi slob dpon/ phyis su sa skya 'khon gyi gdung brgyud kyi slob dpon pa
'jam dbyangs bshes gnyen pa/ rgyang chos sde'i slob dpon rnal 'byor dbang phyug sangs rgyas rgyal mtshan pa/ de'i gdan sa mdo sngags gnyis la mkhas pa sangs rgyas bzang
po ba/ bo dong e'i chen po stag sde ba blo gros rgyal mtshan/ rta ra ba nam mkha' don grub gzims byang slob dpon blo gros mtshungs med sogs

chos grwa de'i gra tshang so so'i slob dpon la sogs pa mdo sngags la sbyangs pa du ma/ 'gos padma gung btsan gyi skye mtha' sprul sku gter ston chen po byar rung kha shor ba
sngags 'chang shAkya bzang po/ 'ja' lus rdo rje'i sku la mngon par nye ba'i rje btsun ma 'khrul zhig kun dga' chos ldan/ sgrol lam drag po'i chos la mnga' brnyes pa gnam
sdings pa tshe bdag rnam rgyal/ rje nyid kyi gcung po dam can bran du 'khol ba'i mthu stobs can dkon mchog lhun grub/ rdzogs chen zab mo'i chos la dbang 'byor pa zings
pa rta mgo'i dpon chen la sogs pa snga 'gyur gyi chos la mkhas shing grub pa mang po ste/ mdor na gzhan lung rtogs dang rang bzhin gyi yon tan til 'bru tsam ma mchis kyang
/ bla ma dam pa de'i sku drin 'khor thabs med pa snying la dran pas gsol ba phur tshugs su 'debs pa bdag lta bus mtha' brten pa'i zhal slob du ma zhig gis/ bstan pa rin
po che srid mtha'i bar du spel ba 'di yin mod/ a ho skya rengs shar ba'i gzi brjid kyis/ /nyi ma'i 'od zer blun po yis kyang go /mdzes ldan bung ba rol pa'i 'phur lding
gis/ /padma'i 'dzum dkar bzhad par mi shes sam/ /dam pa khyed kyi yon tan lta ci smos/ /sras kyi thu bo'i yon tan cha tsam la'ang / /'dzin ma'i khyon 'dir 'gran nus ma mthong
na/ /shes ldan skye bo su zhig the tshom za/ /mi shes blun po 'bum phrag mang po las/ /blo ldan mkhas pa re re khyad par 'phags/ /grangs med rmongs pas bskor ba'i khengs
ldan rnams/ /rang spyod mthun pas mgu ba tsam du bas/ /kwa ye legs par soms dang shes ldan kun/ /kun mkhyen bla

ma 'di yi gsung gi rgyun/ /rgyun chags spel mkhas 'di dag rnams la yang / /yang yang mjal bar dka' yi gus pa bskyed/ /de ltar bdag gi bla ma gdul bya 'dul ba'i dus mkhyen cing
thabs la mkhas pa 'dis/ dgung lo bcu drug nas drug cu rtsa brgyad kyi bar du/ gdul bya so so'i khams dang bsam pa dang bag la nyal dang rjes su mthun par chos kyi 'khor
lo rgya chen po bskor te/ sras kyi thu bo rnams ni yongs su smin cing grol te mu mtha' med pa'i 'gro ba'i 'dren par ni mnga' gsol/ kha cig ni rang gi don mthar phyin pa
la bkod de/ ma 'ongs pa na 'gro ba sgrol ba'i nus ldan du mdzad/ zhal mthong ba dang gsung thos pa dang sku'i grib ma phog pa tshun gyi sems can rnams rang rang gi skal
ba dang 'tsham pa'i mngon par mtho ba dang / nges par legs pa la bkod nas thams cad kyang mthar thug rdo rje 'chang chen po nyid las mi 'da' bar mdzad de/ sku des gdul bar
'os pa ni phal cher btul nges pa'i don gyi bstan pa rin po che ni nyin mo ltar mdzad pa'i mthar/ dag pa'i zhing khams gzhan dag na gdul bya dus la bab par mkhyen pa dang
/ bdag cag la sogs pa zhing 'di'i gdul bya skal ba dman pa dag gi bsod nams kyi bgo skal ni re zhig de tsam du zad pas/ yongs su mya ngan las 'da' ba chen po'i tshul ston
par bzhed de/ dam tshig gso ba'i dbang bskur gsan par dgongs nas chos kyi rje grub chen sangs rgyas dpal ba spyan 'dren zhu bar brtsams pa na/ de dus bo dong phyogs na
'brum nad cig yod cing / gdong kha ba'i mi ngo mang pos 'brum pa ma thar bas pho nya

'gro 'dug tsam yang shin tu dka' bar byung ba na/ bla ma dam pa'i thugs kyi dgongs pa nam mkha'i dbyings lta bu la/ rang rang gi blo dang bstun pa'i spar tshod kyis 'jal ba'i
sku 'khor dang / sbyin bdag chen pos/ da lam chos rje pa spyan 'dren zhu ba 'di shin tu stabs ma bde ba zhig yong 'dug pas da lam 'then/ nad 'di thag chod bstun legs pa
'dra zer ba so so nas nan tan du zhus 'dug pa la/ da lam ma mjal na de nas mjal ba'i nges pa ya med gsungs spyan 'dren pa nyid la thugs thag bcad de/ bka' lung gsal po
'di bzhin phebs 'dug na'ang chos rje pa de dgung lo brgyad cu gya grangs pa'i bgres po zhig yod pa de la dgongs pa yin snyam pa tsam las sus kyang ma rtogs par 'dug /khyod
kyis ma 'ongs gsal bar mkhyen pa'i bka'/ /bstsal mod gzhan du go ba'i bdag cag rnams/ /nog dang lkog shal spangs pa'i ba lang zhig /lags bsam 'on te bdud kyis brlams par
nges/ /de'i tshe gling bu zhes bya ba'i yul na 'brum pa med pa der rje 'di nyid phyag phebs shing / gdong kha nas sgrub chen rin po che yang spyan drangs nas zhag dgu bzhugs/
bdag gis gling bu thug phyags phyi byas nas phyir log pa'i tshe/ de 'dra'i bka' las ci byung na'ang rin po che ba spyan drongs pa 'di sems bde gsung mnyes mnyes du
ma mdzad kyi 'dug pa la/ sngar ma gsan pa'i khag che ba 'dra gsan pa lags sam zhus pas/ min da gsar pa zhu ba'i spros pa bcad bdog /rgyu lam dang lam zab sogs chag med 'di
pa zhig gso ba yin gsung ba la/ ci yin/ thugs dam 'chag pa ni med de 'dra'i bka' las bsam pa

tsam sems la shar zhu ni ma nus nam phebs sam/ phebs bsu la yong ba lags zhugs pas/ spyir bla ma skyel la sogs pa dang zer dga' mod yin te/ sdug ge mnga' zhabs pa 'di tsho
gzan pa las med pas ma 'byon gsung / de nas rje grub chen rje'i zhal nas bdag rgan po 'di ngos la thugs rjes gzigs par zhu gsungs pa'i lan du/ wa lung grog po na khyi rgan
gyi ro mang ba gda' 'am khyi gu'i ro mang pa gda'/ gang ltar thugs dam skyabs 'og zhu'o/ /gsung zhes thos te/ zla ba'i dkyil 'khor dag las me dpung dang / /sa mchog tsan
dan shing las tsha reg bzhin/ /mtshan ldan bla ma dam pa de yi gsung / /snying la gdung byed sngon med 'di 'dra thos/ /de nas nyer dgu'i nyin rta rin thog bya ba'i ljongs
skyid po zhig yod pa der/ gnas gsar nas zhal ngo rnams thab bteg nas bsu ba la byon/ gdan bzhes der mdzad dgyes pa'i gsung mang po byon te de nub rdzong du dgongs phebs
shig mdzad/ /de dus dbyar nyi log char kyang phebs pa'i dus yin mod/ skyes bu dam pa 'di lta bu zhing gzhan du gshegs pa na dkar phyogs pa rnams yid mi dga' zhing / nag
po'i phyogs 'go 'degs par byed la/ de'i mthus 'byung ba rnams kyang g.yo bar 'gyu ba chos nyid yin pas/ de'i nyin dus ma yin pa'i rlung chen po zhig kyang glo bur du langs/
ra chu sogs phyogs de'i 'bab chu dang rdzing bu thams cad kyang skad cig la skams/ g.yas ru gtsang po yang 'dom re tsam glo bur du bri ba sogs mi dge ba'i ltas mang po
zhig lhags mod/ blun bu bdag cag la sogs pa dang lta ci/

shes ldan rnams kyang gang yin zer ba tsam las rtogs dpyod kyang mi 'jug pa zhig byung ste/ kwa ye sems dang bral ba'i bems po yang / /dam pas 'bor bar nges nas mya ngan gyi/
/rnam 'gyur mi rung de dang de bstan mod/ /sems ldan rnams kyis da dung ngo mi shes/ /gli'u nas pheb nas zhag 'ga' nas/ rje btsun rin po ches phyag dpe po ti gcig zhal
phye bas/ theg chen chos kyi rgyal pos mdzad pas man ngag kun gyi snying po nor bu'i phreng ba zhes bya ba 'pho ba'i gdams pa zab mo ston pa de 'thon 'dug pas/ de kha sing
nas btsal bas ma rnyed/ de dgos pa yod pas zur du thon gsung / phyag tu phul bas da yang 'di tsho grabs byed dgos pa gda' gsung / de nyin jo nang na dbon sgrub chen ma
zhig yod pa de'i zhu yig na/ jo nang bsam gtan gling na yod pa'i chu mig bzang po de glo bur du skams 'dug pa bgres mo rnams gsung dus 'di gzhan skams ma myong / sngon rje
nam mkha'i mtshan can rtse chen du gshegs pa'i tshe skams byung / da lam kyang rje kun dga'i mtshan can la sku dog yod pa yin nam/ zhes gleng gi 'dug pas der sku rim bzhin
gnang na legs bsams zhu ba rje dbon drung du phul 'dug pa snyan du btab pas kyang ci yang mi gsung ste/ cang mi gsung bas de de bzhin du 'dzin to zhes dgongs par 'dug
ste/ nged rang rtag 'dzin che zhing sems rmongs pa dang / sngar yang zhing gzhan du gshegs pa'i lung bstan sogs rim par byung yang / rje nyid kyi thugs rje dang thugs dam
gyi byin rlabs kyis zhing 'dir bzhugs pa yin/ da dung yang de kar yong snyam pa las gzhan blo la 'char rgyu ma byung zhes dbon

rin po che nyid gsung ste/ thub pa'i dbang pos lan gnyis lan gsum du/ /gsungs kyang kun dga' bo yis rtogs ma nus/ /de bzhin bla ma mchog 'dis lan gnyis su/ /gsungs mod mkhyen
ldan des kyang ma dgongs pa/ /'di ko bdud kyis nye bar brlams pa'am/ /'on te rtag 'dzin kho nas bslus pa yin/ /yang na mya ngan zug rngus bsregs dogs nas/ /nyid kyis go
ba med par mdzad dam snyam/ /de dus dbon rin po ches don de dgongs nas zhu ba byung na thugs gtsigs che zhing thugs kyi bstad so yin pa dang / thugs kyang sgam po zhig
bdog pas 'das ma 'ongs kyi snang tshul kha cig mi gsung ba'i nges pa mi 'dug mod snang tshul de las ma byung / de nas bdag ni dmyal ba'am/ gshin rje'i grong du 'gro ba las
kyang ches 'tsher zhing sdug pa zhig yod na'ang / nged rang gi yab yum spun zla thams cad kyis lto rdzong pa bzhin du zhi drag du ma'i sgo nas dbyen bcos/ bla ma dam pas
dus gsum gsal bar gzigs bzhin du'ang bdag bsod nams dang mi ldan pa phyags phyir med na legs par dgongs pa'am/ gzhan ngo bsrung ba la gtso bor mdzad pa zhig bdog pas nye
'brel chos zhus pa la gsan pa yin min mi shes/ phyin pa legs gsung bka' gnang ba zlog ma nus par/ rta nag la 'gro ba'i lam du zhugs/ 'gro khar gser zho gang rgya 'phan
legs po zhig yod pa de khyer nas byin rlabs zhu bar phyin pas/ gzims mal na mi bzhugs par/ bde ba can gyi bzhugs gdan la bzhugs 'dug pa mthong ma thag /sngar dang ye mi 'dra
ba'i gdung ba chen po zhig

byung nas mchi ma mang po shor/ skad kyis brnangs pa tsam du ngus/ mgo sa la brdebs shing btsal ba'i phyag la grangs kyi 'di yin zhig ma byung 'dug pas ma bshum par 'dir byon/
ngas byin brlabs byas kyi gsung drung du phyin pa na mchi ma rnams phyag gis phyis nas byin rlabs bka' bsgo rgyas po zhig mdzad / nga la'ang soms la thos bsam sgom gsum
la g.yel ba ma byed cing / nga khyed la re chen po zhig yod do/ /gsung bdud rtsi ril bu bdun gnang / bdag gi phyi ma med pa'i phyag de phul nas 'bral mi phod bzhin du
phyin te/ sgo nang nas slar log ste/ dus dang gnas skabs thams cad du skyabs mgon re sa gzhan mi bdog pas thugs rjes gzigs par zhu'o zhus pas zhal 'dzum mdzad de thugs rjes
los gzigs/ ngas dus thams cad du khyod ma brjed pa byed kyi yod gsungs te/ bsod nams kyi bgo skal mthar btugs pa bdag gi bla ma dam pa khams gsum na rnyed par dka' ba
'di'i zhal gyi dkyil 'khor dngos su mthong ba dang / gsung gi bdud rtsi thos pa'i tha ma 'di yin/ las nag dus su smin par myur ded nas/ /lam nag dmyal ba'i g.yang sar lhung
ba bzhin/ /rta nag phyogs der 'gro ba 'di brtsams tshe/ /bdud nag dga' ba'i gar stabs cis mi sgyur/ /mchog gi bla ma de yi zhal bzang po/ /nam yang 'bral ba med pa'i mig
dang snying / /mya ngan mchi mas sbags pa'i skal ngan des/ /phyi ma med pa'i phyag dang gtam 'di zhus/ /bslu med khyed kyis bden par zhal bzhes te/ /thugs rjes bdag cag
'bral med skyabs lags mod/ /gsung gi tha mar gyur pa 'di thos

nas/ /bdag snying 'gas par mi gyur ci yin ka /de nas bdag gi byur zhal la rje btsun dbon rin po che yang der ma bzhugs par bdag dpon slob rnams kyis ni rta nag la phyin/ gdong
khar rje grub chen snyel po zhig byung 'dug pas/ rje 'di la bka' shog mdzad de/ khams ma bde ba 'di byad kha'i rnam pa zhig yin 'dra bas/ de nas gur zhal gang rigs kyi
gtor bzlog mdzad dgos/ phud phye sogs kyang phul yod phebs pa ltar bla ma'i sku rim la thugs shin tu spro ba dang bcas pas gur zhal gnyis ka'i gtor chen mdzad pas rje/
sgrub chen 'phral du sku khams legs par dwangs/ slar zhal dkar gyi gsol ja zhu bar yang gnang 'dug /de nas hor zla drug pa'i nyer drug gi nub/ sku khams cung zad snyel ba'i
tshul bstan sku rim rgya dpangs che ba dang / drung chen ser po bas gsol sman gyi 'phrod bsten kyang ci rigs par phul pas bde skyed kyi tshul bstan/ sbyin bdag chen pos
zhal dkar yang zhus/ nyer bdun brgyad dgu'i nyin par rnams sku shed chung ba tsam ma gtogs snyel ba'i rnam pa ci yang med par 'dug pas thams cad blo bde bar gyur mod/ rje
nyid ni thugs bde nyams che zhing thugs dam gyi rim pa dus gtor sogs sngar 'khyud bzhin mdzad la/ gzims chung nas phyir phebs khar/ gnas gsar nas sde pa chos kyi rgyal
po sku drung du bos nas/ gtor ma 'di 'bul rgyu yin/ 'di dag re zhig 'jog rgyu yin ces gsung / bde ba can gyi bzhugs gdan la phebs nas der bzhugs/ de nas nyer dgu'i dgongs
thun gyi thugs dam gyi sgang la phyag g.yon rnams sprug pa dang / phyogs su gdeng ba sogs gar gyi rnam pa mang po mdzad kyi 'dug nas/ drung chen ser po bas da ci nas 'di
'dra mdzad kyi gda' ba gang lags

zhus pas/ bskyed rim shin tu gsal ba zhig byung bas de'i lad mo byas pa yin nam gsung / srod thun kyang rim bzhin mdzad/ bdag gis phul ba'i rgya 'phan de dang dkar me mang
ba zhig theg mchog pho brang du phul shog gsung / mar me legs po 'dug gam gsung gda' zhus pas go bcad nga'i lam phywa yin mod ces gsung / khong rnams la lam gyi grogs zhu
dgos pas rab 'byams pas dgu gtor bzabs las mdzad/ ngas 'di ga nas gtor bsngo rgyas po zhig bya yis gsung ste/ gcung po chos kyi rje mthu stobs kyi dbang phyug de gzims chung
du rnga brdungs sogs mdzad/ rje nyid bde ba can du bzhugs nas rnga dril sogs sku khams gso na yod dus las kyang bde ba dang bcas mdzad kyi 'dug ces thos/ de nas re zhig
na bdag gi phas thugs dam gsal po yod dam zhus pas/ rdo rje 'chang blo gros rgyal mtshan dpal bzang po'i sku drin las ting nge 'dzin shin tu gsal bar yod gsung / de nas
gzhan gsung cher ma byon/ cung zad thos pa la ni/ oM AHhU~M ho haM kShaHkho na gsung gi 'dug zer/ der bsod nams dang ldan pa'i sku 'khor dang / sbyin pa'i bdag po gnas
gsar pa'i zhal ngo der bzhugs pa thams cad drung du lhags nas byin rlabs zhus/ smon lam btab/ zhabs spyi bor blangs te gsol ba btab pa'i mthar/ bdag gi phas rje btsun rdo
rje 'chang chen po bdag cag rigs brgyud 'khor dang bcas pa thams cad skye ba dang tshe rabs dang srid pa thams cad du rjes su 'dzin pa dang / khyed gang du bzhugs pa'i
zhabs drung du skye bar byin gyis brlab tu gsol zhes zhus pas/ spyan gyis

gzigs shing zhal 'dzum pa zhig mdzad/ de ma thag gzugs sku'i bkod pa chos dbyings su bsdu ba'i tshul bstan te/ de'ang sngar smos pa ltar dgung lo bcu dgu las mi bzhugs pa de
bzhi bcu zhe bzhi'i bar bsrings/ de nas srog rtsol zhag bdun pa des drug cu rtsa gcig gi bar bsrings 'dug la/ de lo sku dog shin tu che ba yod 'dug pa ltar gcung po chos
kyi rje'i mnal lam du bde ba can la spyan 'dren pa mang po lhags/ rje nyid kyang 'byon spro bar 'dug pa la/ bse 'bag yin snyam pa zhig gis phyag phul te yun ring du bzhugs
dgos zhus pa na/ rdo rje 'phreng ba dang / mkha' 'gro rgya mtsho 'di gnyis dar po mi 'dug pas 'di gnyis spel thub pa zhig byas te lo lnga bsdad nas yong gi zhes pho nya
ba de dag bzlog par mdzad pa gsal po zhig byung 'dug pa ltar/ bo dong rdzong gi gzims chung phun tshogs rab brtan du rdo rje bzlas pa zhag bdun pa zhig mdzad pa dgung
skeg las grol/ de nas lo re bzhin sbyin bdag chen pos gsol ba btab ste/ jo nang nas sgrub chen ma bde ba dpal mo dpon slob lnga drug res lo re bzhin brtan bzhugs 'bul ba
dang / rdo rje'i bzlas pa yang lo re bzhin mdzad kyi 'dug pa'i/ stag mo brtan bzhugs kyi skabs/ bdag kyang rta nag nas zhabs drung du sleb/ tshogs 'khor gyi thog tu 'bul
ba rgya chen po dang bcas sbyin bdag chen po yab yum sras bcas kyis yun ring du bzhugs pa'i gsol ba 'debs kyi 'dug pa ltar/ bdag gis kyang gnyan lotstsha ba dang sgrub chen
khyung po sogs kyis sku tshe'i lo rgyus zhus/ de tsam bzhugs par zhus pas bzhad pa tsam zhig mdzad/ bdag la gsol ras gsum gnang ba'ang brda thabs su 'dug mod phyis su
go ba tsam du gda'/ mdor na/ thub pa'i dbang po chos kyi dbyings su snyoms par bzhugs nas dus 'khor ba ltar na lo gnyis stong sum brgya

dang don bdun 'das shing / rje nyid kyis dgung lo drug cu rtsa brgyad bzhes pa me pho 'brug gi lo/ /zla ba drug pa'i nyer dgu'i mtshan snga phyed tsam na rgyud sde zab mo nas
bshad pa'i 'da' kha mas mtshams sbyar te mkha' khyab kyi ting nge 'dzin 'gog pa bden pa rnam par grol ba'i ye shes kyi sku mngon du mdzad de/ dpa' bo dang rnal 'byor ma
ri rab kyi rdul dang grangs mnyam pa nam mkha'i gtos yongs su gang ba rnams kyis lha rdzas kyi me tog la sogs pa'i mchod pa dpag tu med pas mchod cing gdugs dang rgyal
mtshan dang ba dan g.yo ba la/ rol mo'i sgra dbyangs snyan po dang bcas pas spyan drangs te/ gnam gang gi nyi ma phyed tsam na thag ces pa'i sgra chen po dang lhan cig tu
dbu'i gtsug tor sor bzhi lhag par gyen du 'phags te/ ye shes kyi rlung gis gtsug tor phug nas mchog gi grong khyer du gshegs nas rdo rje 'dzin pa'i ye shes kyi sku mngon
du mdzad pa yin no/ /e ma srid lam dub pas cher ngal ba/ /bdag cag 'khor mtsho sgrol ba'i ded dpon mchog /bsod nams dbang gis lan cig rnyed pa de/ /rmi lam nor bu ji bzhin
de ring gtor/ /mthong tshe dug gsum mun pa kun sel zhing / /nyams rtogs padma gsar du kha 'byed pa/ /phan bde'i sbrang rtsi rgyas la mi ngal ba'i/ /nam mkha'i nor bu chos
dbyings nub rir son/ /thos pa tsam gyis snying la kun dga' ster/ /bsams nas 'khor ba'i gcong chen drung nas 'byin/ /snyan cing 'jebs la don bzhin 'doms pa'i gsung / /da
dus thos pa'i skal ba ci zhig yod/ /chos rje mkhas grub gzhan dag mthong bas kyang / /chos rgyal de nyid snying gi dkyil nas dran/ /chos bzhin gdul

bya 'dul ba'i 'dren pa de/ /chos dbyings gdod ma'i dbyings su mya ngan 'das/ /kyi hud gru chen zhig pa'i tshong pa bzhin/ /mgon med srid mtshor lhung ba'i nyam thag rnams/
/bor nas gdod ma'i dbyings su ngal bso ba/ /kye ma ho thugs rje'i ded dpon gang du song / /chos rgyal dag pa'i dbyings su gshegs gyur pas/ /gsung rab blon po khros nas gsung
mi 'byin/ /gdul bya'i skye bo 'dul ba'i skyon med khrims/ /ljongs 'dir nub par 'gyur la the tshom med/ /sa bcu'i dbang pos brten pa'i 'khrul med lam/ /nges don dus kyi
'khor lo yid bzhin nor/ /bshad sgrub rgyal mtshan rtse nas lhung ba'i mthus/ /gdul bya'i re ba 'gengs pa'i nus pa nyams/ /dam pa'i nyin byed nub rir son ma thag /skyon
med bstan pa'i phyogs kun mun par song / /'gro ba'i bde skyid padmo kha zum zhing / /nag phyogs 'byung po'i bya rnams gad mo 'byin/ /kye hud gtam ngan 'di 'dra ma thos la/
/bla ma'i zhal bzang mig gis mthong bzhin du/ /'chi ba'i gnas skabs thob pa'i skal med bdag /grangs med sdig pa'i 'bras bus smin par nges/ /kyi hud 'di 'dra'i gnas skabs
mthong na yang / /dum bur mi gas snying 'di rdo rjer nges/ /da dung za nyal 'chag pa'i bsam pa can/ /mi lus dud 'gro'i sems las gzhan ci zhig /bde ba can dang rin chen
snang ba sogs/ /sngon chad bzhugs pa'i gnas su phyin pa na/ /bzhugs gdan tsam yang snang bar ma gyur pas/ /mya ngan me lce'i bud shing lhag par 'phel/ /yul phyogs gzi nyams
phyogs kun

stong par song / /sems kyang mi gnas lus kyang kyi bung byed/ /cho nge'i 'o dod gnam du bos lags kyis/ /skyabs mchog bla ma khyed kyis gsan lags sam/ /mya ngan mun par zhugs
pa'i sems 'di la/ /ngo mtshar sgyu 'phrul thams cad sdug bsngal rgyu/ /khyed kyi yon tan dran zhing smre sngags shor/ /yi mug gsol 'debs tshig 'di gsan lags sam/ /skyabs
dang bral ba'i sdug bsngal me 'bar bzhin/ /mchi ma'i chu klung grangs med lhug par shor/ /mya ngan sa la 'gre ldog byed pa'i lus/ /nyam thag mgon med 'di rnams gzigs lags
sam/ /skal med bdag cag rnams kyi gnas skabs 'di/ /mthong na dgra yang mig nas mchi ma 'chor/ /thugs rjes lhag par phyug pa'i mgon khyod kyis/ /btang snyoms yal bar 'dor
ba rigs lags sam/ /mi dge'i 'bras bu dus su smin pa'i 'bras/ /bsod nams bgo skal zad pas nongs lags mod/ /de la thugs rje nges par mi dgongs na/ /skyon med dam pa rnams
la skyabs ci dgos/ /yab rje chos dbyings bde chen zhing du byon/ /bu rul thar med 'khor ba'i gnas 'di las/ /bsam zhing yi mug ga chad snying rlung langs/ /bcom ldan med
dam skyob pa'i dus la bab/ /mtshan dpes brgyan pa'i gzugs sku dbyings su bsdus/ /zab rgyas gsung dbyangs thos pa'i skal ba med/ /bris sku'i rten la bla ma re dgos pa'i/
/las ngan 'di 'dra bdag la 'khur dgos byung / /bslu med khyed dang bral nas mgon med bdag /khyed kyi rnam thar skyong bar byed lags mod/ /rang nyid ma thul gdul bya ji ltar
'dul/ /bsams tshe snying gi gdung ba rgya cher

'phel/ /'on kyang chos kun rang sems snang ba'i rtsal/ /med bzhin bden par bzung bas byis pa bslus/ /brjod med rang ngo ltos zhes gsungs pa de/ /dran nas sems la ngal gso cung
zad thob/ /blo 'das gnyug ma'i ngang du khyed nyid dang / /rang sems so sor dbye ba ma shes par/ /'od gsal don gyi bla ma phyag rgya che/ /rang zhal mjal dus bde chen
bdud rtsis myos/ /yab rje nyi ma mkha' dbyings thim na yang / /sras mchog bsil zer bdag po rnam par mdzes/ /slob phran rgyu skar phreng bas thub bstan gyis/ /nam mkha' phyug
snyam sems la ngal gso thob/ /de'i dus char ye ma babs pas lo tog rnams phal cher skams shing sems can rnams mya ngan du gyur pa na/ zhi bar gshegs pa'i de ma thag nas
bzung de char gyi rgyun lhag par babs pas lo tog dang rtsi tog thams cad smin zhing rgyas par byas la skye bo rnams kyang dga' bar byas/ 'di lta bu ni nges par rje btsun
rdo rje 'chang de'i byin rlabs yin nges zhes dad gus cher 'phel bar gyur te/ chos kyi char chen pos sems can gyi rgyud nyon mongs pa'i thabs ma rungs par gyur pa mang
po zhig brlan par mdzad de/ mi gnas pa'i mya ngan las 'das pa'i 'bras bus smin par mdzad pa'i phyi nang gi rten 'brel las byung ba yin nam snyam/ dus de nas deng sang gi
bar dus kyi mchod pa chen po'i tshe/ char dkon pa'i tshe lhag par 'bab pa dang / ha cang ches pa na 'then pa nges par 'byung ba thams cad kyis mngon sum du mthong ba yin
mod/ bdag rnams rta nag tu 'dug pa gtam

ngan khyer ba'i pho nya ba bya bzhin du mgyogs pas gnam gang gi nyin phyed tsam la sleb pa ltar/ mtshan bshad nas byon pas tshes gcig gi nyi rtsel rdzong du phebs/ de 'phral
sku gdung rin po che yid bzhin nor bu de nyid la sku khrus gsol ba sngon du 'gro bas zhabs tog bgyis pa na'ang / gsang ba'i gnas lta bas mi mngon zhing / dbu'i gtsug tor
mchog tu 'phags la/ spyan dang shangs dang mchu'i sgros mtha' zhal bzhugs pa'i dus ji lta ba ma gtogs cung zad tsam yang ma nyams pa/ sku'i mdangs zla ba ltar dkar zhing
yid du 'ong ba'i dri zhim po rnams dang bcas pa zhig 'dug la/ 'di dag phyis zhugs la 'bul ba'i dus gdung sgrom nas spyan drangs pa'i tshe yang cung zad kyang ma nyams pa
sngon ji lta ba de kho nar snang ste/ rnyog bral mkha' la snang ba'i 'ja' tshon bzhin/ /gdul bya'i ngor byas phung po 'di bstan gyis/ /rnam smin rdos bcas lus dang mi 'dra
zhes/ /mchog dman khyad par 'byed la mngon sum bzhin/ /de nas dri ma med cing mdangs bkra ba'i gos dar gyi na bza' dang / /dri bzang po'i bye brag bsam gyis mi khyab
pas bkur stir bgyis te gdung sgrom gyi mchod rten du spyan drangs te zhal ngo so so dad ldan rnams kyis phul ba'i bla re dang / rten khebs dang / dar yug dang / gos chen
la sogs pa na bza' du mas mdzes par klubs/ mchod pa'i bye brag bsam gyis mi khyab pa kun tu bzang po'i mchod sprin ltar bshams te lha dang bcas pa'i 'jig rten rnams kyi mchod
pa'i zhing dam par bzhugs su gsol/ de nub nas bzung ste rje dbon rin po che dpon slob rnams kyis dpal kye rdo rje

man ngag lugs/ 'jam pa'i dbyangs mnga' ris bla chen gyis rdo rje 'jigs byed chen mo/ /bdag gis dpal dus kyi 'khor lo yongs rdzogs dang 'khor lo sdom pa lu hi pa ste thugs dam
gyi snying po de dag gi dkyil 'khor zhal phye nas gsol 'debs kyi sgrub mchod bgyis/ tshes gsum gyi nyin e chos sde pa'i dge 'dun rags bsdus shig spyan drangs/ gya nom
pa'i bsnyen bkur 'bul nod dang bcas pa'i na bza' 'bul gyi gsol 'debs la sman bla'i phyag mchod rgyas par mdzad/ de nas tshes bcu bdun gyi bar nyid kyi mkhan bu sdom par ldan
zhing dad gus kyi rgyud phyug pa lnga bcu lhag pas lam 'bras bla ma mchod pa'i gsol 'debs khor yug tu mdzad/ skabs der 'dar nas bdag cag gi bla ma mkhan chen thams cad
mkhyen pa'i zhal snga nas gdung mjal la phebs/ sku gdung rin po che'i drung du gser gyi me tog gan dar dmar po yug la sogs pa'i snyan dar/ dkar me stobs che ba gsol 'debs
pa rnams la mang ja bur ston bzang po/ sku nye ba nang 'khor dang bcas pa la gnang byin dpangs bstod 'das ma 'ongs kyi bslab bya zhal bkod dpyis phyin pa gnang gi 'dug
la/ grom stod kha'u nas rgyal tshab dam pas gsol 'debs pa rnams la mang ja bur ston/ gdung 'bul snyan dar bzang thag chod pa phul/ mus mkhan chen nam mkha' bas kyang gsol
'debs pa rnams la mang ja dar 'gyed snyan dar dkar me dang bcas pa phul byung zhing / mus kyi dgon pa lung chung du'ang thos mchod mang ja nas 'gyed dkar spro sogs rgyas
par mdzad par 'dug /rgyang

pa'i slob dpon sangs rgyas rgyal mtshan pa sogs gzhi byes bla ma slob dpon/ grwa pa sbyin bdag dad pa dang ldan pa rnams kyis rang rang gi blo 'khobs dang bstun pa'i mchod
pa dang bsnyen bkur ba bgyis/ tshes bcu bdun gyi nyin dpal bo dong e'i mkhan slob dge 'dun dang bcas pa brgyad brgya lhag tsam gyis dpal kun rig dang sman bla'i phyag mchod
rgyas par mdzad pa'i tshe nyin thub kyi bsnyen bkur dus gsum khebs pa/ so sor 'bul 'gyed dang bcas pa'i rnam gzhag rgya che bar bsgrubs shing / sbyin pa'i bdag po'i mnga'
zhabs su gtogs pa'i skye bo'i tshogs phyogs kyi slong mo ba shin tu mang ches pa rnams dang bcas pa rnams la'ang nas mar rta drel la sogs pa'i 'gyed dang ston mo rgya
cher mdzad/ gdan sa chen po dpal ldan sa skya/ kha'u skyed lhas dpal jo mo nang / 'dar stod grang mo che'i chos grwa chen po/ pa rnam bsam sdings/ nyang stod rgyal khang
chos sde/ bya rgod gshongs rnams dang / padma chos sdings sogs nye 'khor gyi dgon pa chung ngu thams cad la'ang / so sor mang ja gdan non bla ma so so'i 'bul ba/ 'gyed gtsug
lag khang so sor mchod pa sogs phun sum tshogs pa bsgrubs te/ de dag gi dngos po thams cad kyang / bdag gi bla ma 'di ni dngos po gya nom pa gser dngul nas bzung gsol
ba bzhes 'phro tshun/ de dang de spyan lam du phab tsam ma gtogs pa 'di dang 'di zhes zhag gsum yang mi 'dzin na/ rtsis 'khri sbri 'khyon sogs sde dpon gyi mdzad pa dang
bstun pa'i ched gnyer ga la mdzad/ byung ba dang gnang tshar ba mnyam po zhig las mi yong ba rten dang phyag dpe tsam las

gzhan mi gda'/ yod du chug kyang bla ma dam pa 'di sbyin pa'i bdag po rtsis gnas gsar pa'i pha dang ma dang / gnyen dang grogs thams cad gtso bo'i tshab yin la/ sku drin gyi
cha phra mo re re nas bsams kyang khyer ba'i mtha' ma mchis pa la ma mchis par ngo shes/ thag chod srog kyang dam pa 'di'i phyogs su gtong ba la the tshom dang ya 'ud ci
yang med pa'i zhal ngo yab yum sras dang bcas pa'i mi phyed pa'i dad pa chen pos kun nas blangs te bsgrubs pa yin la/ 'gyed chas rnams la slob ma gzhan gyis gdung 'bul
la byung ba dang / phyag gi rten dang phyag dpe sogs kyang cung zad song / mdor na bla ma 'di'i phyogs su bdag cag rnams kyi lus longs spyod dus gsum du bsags pa'i dge ba
thams cad skal pa'am skal pa bas lhag par nyin re bzhin yang 'bum phrag du ma btang kyang ches chungs pa kho na las ma mchis mod kyang / re zhig bdag cag rnams kyi nus pa
de tsam du zad do/ /grangs med bskal par tshogs gnyis legs goms pas/ /tshad med sku dang zhing la mnga' brnyes slad/ /dpag med mchod pas dus kun mnyes lags mod/ /mgon med
bdag sogs bsod nams spel slad du/ /mtha' yas dge 'dun 'dus pa'i bsnyen bkur zhing / /bsam yas skye bo'i sbyin gtong rgya cher bgyis/ /bgrangs yas rgyal ba'i dkyil 'khor
mchod pa sogs/ /dpag yas dge bas nyin mtshan 'da' bar bgyis/ /de dag gi dus thams cad du mtshan mo char gyi rgyun yid du 'ong ba 'bab cing / nyin mo ni nam mkha' yongs
su dag pa anda rnyil gyi me long ltar dwangs pa'i ngos su/ sna lnga

pa dang / kha dog dkar po 'ja'i gur dang / dar brkyang pa lta bu dang / pa tra ltar 'khyil ba dang / ku sha'i chun bu lta bu dang / gdugs dang / ba dan dang / mi dang srog
chags kyi gzugs brnyan du ma shar nub tu 'gro zhing sna tshogs su snang ba dang / me tog 'dab ma bzhi pa dang / brgyad pa sogs nam mkha' nas phub tsam lding zhing 'khor ba
lag pas bsnyogs pa tsam na je mthor 'gyur ba dang / me tog gi 'phreng ba 'dom re tsam bar snang la yud yud 'phyang me tog dkar po sil ma kha ba ltar babs pas/ nyi ma 'grib
thub pa dang / sa gzhi mdog 'gyur ba babs te/ don gnyer rnams kyis bsgrubs pa na dkar yol gang tsam rnyed pa la tshegs med pa byung zhing / zhi bar gshegs pa'i gnam gang
gi snga dro rje 'di'i slob ma/ chos rje grags pa bya ba'i sgom chen pa bzang po zhig khyud tshad ma bya ba'i ri khrod na yod pas nyi ma rtse shar la bltas pa na/ rje'i
gzims khang gi steng gi nam mkha' la 'ja' kha dog lnga ldan las grub pa'i rigs lnga'i gdan gyi gzugs brnyan shin tu gsal ba dang bcas pa'i khri phub chen po zhig yun ring
po'i bar du 'dug pa mthong / the tshom du gyur pas mtshams bkrol te zhabs drung du 'ongs pa na snang tshul 'di la thugs 'dug pa'i nges pa dang / gzhan yang gzims khang
gi nang sngar phan chad bdag cag rnams kyi sna'i yul du yod ma myong ba'i dri bzang po ga bur gyi ngad 'dra ba la des 'gran par mi bzod la yid 'phrog cing snying sang zhes
byed pa lta bu yang dang yang du 'byung ba sogs lha dang mi'i mchod pa phul du byung bas mchod cing / me tog gi char ni dgu mchod yin no cog la sras kyi thu bo mkhan chen
thams cad mkhyen pa'i

zhal snga nas gang bzhugs pa dang / sku gdung rin po che bzhugs pa'i sa phyogs su deng sang yang rgyun mi chad par 'bab pa mig ldan kun gyis bsnyon med du mthong ba 'di yin
mod/ dgung zhag grol nas kyang dpal kye rdo rje'i sgrub mchod/ bla ma mchod pa shin tu rgyas pa dang bcas pa/ zhabs rdul yun ring du bsten pa'i nye gnas pa ye shes rgyal
mtshan dang bstan pa rab rgyas pa grogs mched kyis lo gcig khyir bar bsgrubs/ zla ba byung ngo cog gi nyer dgu la dus 'khor la sogs pa 'og nas 'byung ba'i dkyil 'khor 'di
dag gi maNDal sgrub mchod rgyas pa re/ re mos kyi tshul du rdo rje 'dzin pa lnga lngas mdzad cing / sbrul lo dus kyi mchod pa chen po'i tshe/ dpal kye rdo rje/ dus kyi
'khor lo yongs rdzogs/ gur rigs bsdus/ bde mchog lo hi pa/ dpal rdo rje 'jigs byed ro langs brgyad bskor rnams re re'ang rdo rje 'dzin pa lnga lnga ste dge 'dun lnga bcu
tsam gyis rdul tshon gyi dkyil 'khor zhal phye nas sgrub mchod shin tu rgyas pa gtor sgrub dang bcas pa zhag bdun gyi bar mdzad pa la mchod pa dang bsnyen bkur ba bsam gyis
mi khyab pas mnyes par mdzad pa'i dge ba rnam dag gi rgyun zhig gnas gsar nas kyis dad pas kun nas blangs te 'dzugs par mdzad pa/ spre'u'i lo thub tshul bzhin du gnas
mod/ dus kyi zing log gi dbang las dge ba'i gzhi rkyen de dag tshogs ma bsags pa kha cig gis dga' mgur spyad de/ phyogs der dri ma med pa'i bstan pa nyams par gyur mod kyi/
sbyin pa'i bdag po ni bsod nams kyi ched du 'dun pa mi zhan zhing / bla ma'i sku drin

'khor thabs med pa nam yang mi brjed pas gar bzhugs su bsgrub cing mchod pa sogs dus mchod zla mchod thams cad kyang ma chag par bsgrubs so/ /lo de'i zla ba brgyad pa nas/
phyi rten rnam rgyal mchod rten gyi 'gram bting / rje btsun dbon rin po ches zhal bkod mdzad de/ phyag tshad sogs rgyud dang mkhas pa'i bzhed pa ji lta bar mdzad pa'i nang
du/ bdag cag gi bla ma dam pa de'i tshems la sogs pa byin rlabs rten kha cig rgyur byas byung ba'i sAtstsha gzungs kyi snying po can stobs che ba dang / gsang sngags gsar
snying dang 'brel ba'i gzungs kyi tshogs bsam gyis mi khyab pa sogs rje nyid kyi phyag len ji lta bar mdzad la/ rab tu gnas pa rje btsun dbon rin po ches rgyas par mdzad
pa'i mchod rten chen po gser zangs kyi gdugs dang gan ji ras mdzes shing yid 'phrog pa zhig mdzad de/ 'di'i dkar chag rgyas pa don du gnyer ba yod na bdag gis logs su
'gyis yod pas der gzigs shig /de nas rje btsun dam pa de lta bu ma bzhugs pas 'gro ba mtha' dag gi bde skyid nyams na/ bdag cag rnams nyams par 'gyur ba lta ci smos pa/ dang
po bo dong gi phyogs 'dir rje btsun sa skya pa'i bstan pa nub par rings pa dang / sngon rje btsun chen po grags pa'i sku bzhengs dus rten 'brel cung zad cig 'phyugs pa
la brten sde srid 'di la 'pho 'gyur zhig 'ong zhes lung bstan pa de'i dus la babs pa la brten/ dus kyi zing long chen po bsam pa'i ra ba las 'das pa de byung nas/ phyogs
'dir 'pho dgos shar ba'i dus/ rje btsun dbon rin po che dpon slob ni thugs zos gang bde lhur bzhes pas phyogs gzhan du dges bzhin du byon/ bdag gis

phyags phyi bgyis te sku gdung rin po che mchod rten nas spyan drangs pa'i dus kyang dri bzang dang me tog gi char lhag par babs/ de nas re zhig gdung sgrom zhig tu bzhugs
nas mchod pa dang bsti stang du bgyis pa'i mthar/ yos lo zla ba dang po'i nyer gsum la sras kyi thu bo mkhan chen thams cad mkhyen pa chen po'i zhal snga nas/ thugs dam bsnyen
pa kha gso sngon du 'gro ba can gyi sgo nas dpal kye rdo rje'i rdul tshon gyi dkyil 'khor chen po'i dbus su zhugs la zhen pa na'ang / me tog gi char dang 'ja' 'od la
sogs pa ngo mtshar ba'i ltas du ma byung zhing / sku gdung rin po che phal cher ni zla ba zhun ma ltar dkar zhing dwangs la 'od 'phro ba la thig le mthing ga dang / dmar
ser la sogs pas mtshan pa dang / haM yig la sogs pa'i yig 'bru dang / ring bsrel gyis phyur bur gyur pa kho na byon/ tshems kyi gdung rnams ni mthing shun ltar sngo ba
dang / dbyar gyi char sprin ltar mdzes pa sha stag tu byon pa rnams/ lo gcig gi bar za ma tog tu bzhugs pa la mchod pa dang na bza' bzang pos bkur stir bgyis te gsol ba btab/
de nas me pho 'brug gi lo zla ba bzhi pa'i nang du bzo bo rnams spyan drangs/ sprul sku sUrYa rin chen sogs ri mo ba brgyad kyis rdo rje 'chang chen po la grub chen
brgyad cus bskor ba gtso bor bzhugs pa'i dpal rdo rje 'phreng ba'i bla med kyi dkyil 'khor nyer lnga dang / 'dus pa spyan ras gzigs/ 'jigs byed lha bcu gsum ma/ zhe dgu ma
ro langs brgyad bskor dpa' bo gcig pa phyag mtshan gyis bskor ba/ gdong drug lha nyer lnga/ bde chen ral gcig lha nyer lnga/ gshed dmar lha lnga dang / gtum po phyag na
rdo rje

'khor lo chen po ste pha rgyud kyi dkyil 'khor bcu/ bde mchog sdom 'byung / dril bu lha lnga/ mai tri bcu gsum ma/ lA ma bcu gsum ma/ mkha' 'gro rgya mtsho'i snying po'i dkyil
'khor/ phag mo mngon 'byung so bdun ma/ rdo rje gzhon nu lha nga gcig /mi g.yo ba bla med lha bcu gsum pa/ tshe dpag med grub rgyal lugs lha so bdun pa dang / bcu gsum
ma/ sgrol ma lha bcu bdun ma/ u rgyan sgrol ma lha nyer lnga/ rnam 'joms bir lugs/ gur gyi mgon po lha brgyad dang / bcu bdun ma ste ma rgyud kyi dkyil 'khor bco lnga/
gzhan yang bla ma yi dam/ chos skyong nor lha sogs bsam gyis mi khyab pa la logs bris su bzhengs/ sprul sku mkhas pa chen po bde bsam pa dpon slob rnams kyis rje btsun mkhan
chen thams cad mkhyen pa'i zhal snga nas la sogs pa gsung ngag brgyud pa'i bla ma rnams bzhengs/ rten gyi gtso bo rje btsun nyid kyi sku ni grub thob kyi 'khor lo sgyur
ba lce ston rin po ches phyag len mdzad la/ bdag gis gzungs kyi zhu dag dang do dam pa bgyis te/ mdor na bzo bo las byed kho na lnga bcu lhag tsam la dus rgyun dang khyad
par ba'i bsnyen bkur ches ma rabs rnams kyang bsam pa khengs pa de lta bus gzhi rten/ zhal ngo so so dang / nang 'khor dang / mnga' zhabs kyi dad pa can du mas skabs
chang dang bzhes spro sogs kyis zur nas brgyan te mchod bzhin pas/ nang rten gsung ngag rin po che'i brgyud pa ngor lugs yongs su rdzogs pa/ bdag chen 'jam dbyangs chen po/
rje btsun brtse ba chen po'i sku 'theb tu'ang mi tshad lhag nges dang bcas pa thams cad kyang phyag tshad dang ldan zhing sku byad lta bas chog mi shes pa lta bu/ rje
btsun nyid kyi gdung thal dang dri dang sman dang rin po che du

ma'i phye mas sbags pa'i rgyu las grub cing / 'dzam bu chu bo'i gser gyis byugs pa'i 'od 'bar ba de dag gi nang na rten rdzong ji ltar bzhugs pa'i tshul ni/ rje nyid kyi sku
gdung rin po che phye mar byas pa las grub pa'i gdung tsha grangs med pa zhig btab ste/ rten gyi gtso bo gsum po 'di'i dbu'i nang na/ lam zab/ rnal 'byor ma rdo rje 'jigs
byed rnams kyi brgyud pa 'bur sku rdzogs pa re/ rnal 'byor dbang phyug birWa pa'i sku lnga brgya lhag pa/ kye rdor/ bde mchog /dus 'khor/ gsang 'dus/ 'jigs byed/ gshed
dmar sogs sngags sku du ma sgrol ma dkar mo'i sku khri tsho re dang brgyad brgya tsam/ dpal gur gyi mgon po lnga brgya tsam re dang bcas pa/ bla ma gzhan rnams kyi thugs
ka na/ kye rdor nas 'khor lo chen po'i bar gyi sngags sku rnams gsum gsum dang / sgrol dkar gyis phyur bur gang zhing / mthar gur gyi mgon po brgya rtsa tsam dang bcas pa
bzhugs pa/ de thams cad la gser dngul gyis byugs/ gos dar dang ras bcos bu dri ma med pa'i na bza' dang bcas til gyi gang bu bzhin legs par gtams pa dang / srog shing rten
pa'i gzungs bla ma brgyud pa'i mtshan 'bum nas gzungs bkra shis kyi bar rgyud sde bzhi dang 'brel ba'i gzungs bsam gyis mi khyab pa/ thugs ka na rje nyid kyi sku gdung
yungs 'bru lta bu'i ring bsrel re re dang / bdag chen rdo rje 'chang chen po yab sras la sogs pa bla ma gong ma'i byin rlabs rten du ma bzhugs shing / mtha' rin po ches
bris shing zla ba gsum gyi bar bsgrubs pa'i gnod sbyin 'khor los zhabs sdom pa'i bar/ rje btsun sa skya pa'i bzhed

pa bdag gi bla ma rdo rje 'chang de nyid kyi phyag len ji lta bar ma 'khrul zhing ma 'dres par bsgrubs te/ yongs su gdung tsha rje btsun sgrol ma'i sku 'bum phrag gcig lhag
par btab pa las/ gtsug lag khang 'di na khri tsho brgyad lhag pa zhig bzhugs/ gzhan rnal 'byor dbang phyug dang kye rdo rje la sogs pa re re zhing yang stong phrag mang
po btab cing / thams cad la gser gsol te phyogs kyi zhal slob rnams la byin rlabs rten du phul/ phal cher gtsug lag khang 'di nyid na bzhugs te/ mdor na zla ba phyed dang
lnga la rten dang brten pa mchod pa'i yo byad dang bcas pa ma tshang ba med pa'i zhabs su chug cing / de'i tshe ngo mtshar ba'i ltas/ zla ba dgu pa'i tshes bzhi la sku 'dra
rin po che la srog shing phul ba'i 'ja' gur dang me tog gi char lhag par babs pa dang / rten gral bsgrigs pa'i nyin thams cad mthun snang grub par rgyun pa'i nyi ma gnyis
tsam gyis ring ba byung ba sogs mthun rkyen thams cad 'bad med du khrig khrig byung la/ gegs kyi rnam pa cung zad tsam yang med par tshegs chung ngus bde blag tu grub
pa 'di lta bu yang rje btsun nyid kyi thugs rje kho na las byed po gzhan ci yang yod pa ma yin no/ /de nas sras kyi thu bo mkhan chen thams cad mkhyen pa chen po'i zhal
snga nas spyan drangs te zla ba bcu pa'i tshes bcu la sta gon mdzad de/ dpal kye rdo rje'i rdul tshon gyi dkyil 'khor la brten pa'i rab tu gnas pa shin tu rgyas pa zhag
lnga pa zhig mdzad de/ de'i tshe yang 'ja' 'od me tog gi char cher babs/ bla ma rnams re re nas rim bzhin sku drung gi mar me 'dzin pa sogs byin rlabs kyi mtshan ma bsam
gyis mi khyab pas phyug pa'i sku dngos lta bu de dag

re re las/ snam sbyar dang / chos gos dang / ber thul la sogs pa rang rang la 'os pa'i na bza'/ snyan dar/ drung na rdo rje dril bu nang mchod/ zhal dkar bdun cha sogs mchod
pa'i yo byad dang / gos 'bol gos snyel kha gdan dang bcas pa brjid cing lhun chags pa la bzhugs pa'i drung na/ spyi'i mchod pa phul du byung ba/ mar dkar gyi sgron me nyin
mtshan du 'bar ba bdun phrag gcig dang bcas pa 'di bzhengs pa nas bzung / yul phyogs 'dir mi nad dang phyugs nad med cing lo phyugs legs pa sogs bkra shis dang dge legs
kyi mtshan ma ngo mtshar ba du ma zhig byung bas/ shes ldan gzu bor gnas pa thams cad kyi mchod pa'i gnas dang / yi rang ba'i yul du bzhugs pa 'di yin no/ /slar yang me
mo sbrul lo la/ dben shrI byang chub sems dpa' rgyal ba bzang po'i gdung brgyud rnam par dag pa las 'khrungs pa'i mtho btsun chos kyi rje sems dpa' chen po bsod nams dpal
'byor ba la sogs pa gzhis byes kyi dge 'dun rdo rje 'dzin pa brgya phrag gcig gis cho ga'i lag len phra rags la legs par sbyangs shing / bdag gi rje btsun de nyid kyi
phyag len ji lta bar dbang bskur bsgrubs/ rdo rje slob dpon so sos kyang de dang de'i gzhi'i bsnyen pa mthar phyin par mdzad de/ dpal kye rdo rje man ngag lugs bdag med lha
mo bco lnga/ dpal dus kyi 'khor lo sku gsung thugs yongs su rdzogs pa/ gsang ba 'dus pa 'jam pa'i rdo rje dpal rdo rje 'jigs byed chen po lha bcu gsum pa/ gshin rje gshed
dmar po lha lnga/ dpal phyag na rdo rje 'khor lo chen po

lha bco brgyad/ dpal 'khor lo sdom pa lu hi pa'i lugs/ phag mo mngon par 'byung ba lha so bdun/ kun rig rtsa ba'i dkyil 'khor/ 'od zer can lha lnga/ tshe dpag med lha dgu/
rnam 'joms/ ma Ni badzra lha bcu dgu/ gtsug tor gdugs dkar mo can lha zhe gnyis/ gzungs gra lnga lha lnga bcu rtsa gcig rnams kyi rdul tshon gyi dkyil 'khor zhal phye nas/
zla ba drug pa'i nyer brgyad nas bdun pa'i tshes bzhi'i bar zhag re bzhin spyi sgos kyi mchod pa rgyas pa gsar du bshams pa'i/ sgrub mchod rgyas pa bdag 'jug gi dbang blang
ba dang bcas pa tshar gnyis ma/ zhi rgyas kyi sbyin sreg /dpal dus kyi 'khor lo'i mchod gar rgyas pa dang / dgongs re bzhin yang bdag chen rdo rje 'chang chen po'i phyag
len ji lta ba'i chos skyong rnams kyi gtor sgrub bstod pa'i dbyangs res sogs shin tu rgyas pa/ gur gyi mgon po'i gtor chen/ stobs 'phrog gdong bzhi pa'i gtor ma zhi
drag rnams kyi skabs su rang rang gi 'chams shin tu rgyas pa/ de dag gi skabs su bsnyen bkur ba shin tu phun sum tshogs pas mchod gnas rnams kyi dgongs pa rdzogs nges/ tshogs
kyi 'khor lo rgyas pa tshar kha yar dang bcas pa btsugs shing / ji srid nyi zla gnas kyi bar du mi nub cing gong 'phel du 'gyur ba nyid tshugs pa la brten nas 'o yug
sdings ma dang / bsreg shing rin chen sgang rnams su yang dkyil 'khor bcu tsam re'i sgrub mchod lo re bzhin ma chag par tshugs pa sogs gsang sngags rdo rje theg pa'i bstan
pa rin po che'i rgyun la phan nges pa 'di yang bdag gi bla ma thub pa'i bstan pa bla mar mdzad pa 'di'i 'phrin

las kyi rol par shes par bya'o/ /de dag gi 'chams dbyangs gar la sogs pa'i spros pa'i phyag len rang bzo dang 'brel med bro ba'i rtsed mo lta bu ma yin pa'i brgyud pa'i srol
ma nyams la 'brel chags shing mkhas pas skye bo thams cad dga' bar byas/ cho ga'i gzugs brnyan tsam ma yin par/ der 'dus pa thams cad so so'i dbang bskur ba phyin ci ma
log par thob cing cho ga la shar nan pher ba'i grul btub/ rdo rje slob dpon so sos gzhi bsnyen rdzogs pa'i khar slar yang zhag bdun re kha gso'i bsnyen pa mdzad pa dang
/ cho ga'i chings rnams lta ci smos/ mchod pa shoms tshul tshun brgyud pa'i phyag len ma nyams pa'i cho ga rnam par dag cing ting nge 'dzin dang ldan pas bla ma dam pa'i
dgongs pa rdzogs par byas/ ming mchod gnas su btags pa'i ltogs skom yi dwags la 'gran dgos pa'i btson lcags med de 'dra ma yin par/ sbyin pa'i bdag pos khral dang / zur bskul
ma yin phyag thog nas dngos po bzang la gya nom pa/ gtsang zhing bsod pa'i bsnyen bkur ches bzang ba/ gzhan dang gzhan dag 'gram chu ldang bar nus pa lo re bzhin je
bzang la gnang bas mchod gnas rnams dga' mgur rangs par mdzad pa'i dge mtshan gyis bla ma dam pa'i thugs kyi dgongs pa chos kyi dbyings su rdzogs pa'i mtshan ma/ me tog gi
char 'bab pa dang / rdul tshon gyi dkyil 'khor gyis mar me 'dzin pa dang / char chen po 'bab bzhin pa la yang gar 'chams kyi sgo dod pa na nam mkha' yongs su dwangs 'gro
zhing

grol ma thag char rgyun cher 'bab pa dang / bud shing dang yam shing gcig nyid la yang / rgyas pa'i sbyin sreg gi me gur gum gzhon nu lta bu dang / zhi ba'i sbyin sreg gi me
zla ba zhun ma ltar 'byung ba sogs skye bo thams cad kyi bsnyon med du mthong ba 'di yin mod/ rgyal dbang bla ma mchog de'i bzhed pa'i don/ /rgyal bstan 'phel zhing rgyas
byed nyid yin zhes/ /rgyal srid chos la sbyor ba'i sa skyong des/ /rgyal ba'i bstan pa rin chen bla mar mdzad/ /gang zer dbyangs su len pa'i cho ga dang / /'brel med rkang
lag gang bde'i gar 'chams dang / /dbang med ham can 'tshogs pa'i chang 'thung la/ /sgrub mchod ming du btags pa 'di mi 'dra/ /phyogs re'i dkyil chog sbyangs pa'i mkhas
rlom 'gas/ /phyogs 'di'i phyag len mtha' dag mthong ba'i tshe/ /phyogs bslad 'gron po lta bur mun 'thoms shing / /phyogs lhung dbang gis snying la zug rngu ster/ /rab
mchog bla ma dam pa'i drin thob cing / /rab mang thos pa rgya mtsho'i pha rol son/ /rab 'byams rgyud sde'i gzhung la sbyangs pa yi/ /rab dkar shes ldan de dag spro bas 'jug
/mdor na bla ma dam pa'i sku drin mtshungs pa med pa 'di nyid kyi sku'i zhal skyin du sku 'dra yid bzhin gyi nor bu byin rlabs kyi zil chen rgyas pa gsung ngag rin po
che'i brgyud pa rnams dang bcas pa bkra shis dang dge mtshan gyi gzi 'od ches cher 'bar ba 'di nyid dang / gsung gi rten du g.yas ru myug gi chos grwa chen po gnas dgon du
rgyud gsum man ngag dang bcas pa dang / dpal dus kyi 'khor lo'i rgyud 'grel man ngag dang bcas pa la bshad sgrub lhur len

pa'i dge 'dun brgya phrag tu longs pa'i rgyun/ thugs kyi rten dpal sbug rnam par grol ba'i ri khrod du 'chag med bzhi thun bzhir nyams su len pa'i rdo rje 'dzin pa lo re bzhin
yang bdun las mi nyung ba'i mtshams zla ba drug ma byed mkhan gyi rgyun/ bshad sgrub kyi bya ba byed po de dag gi 'tsho ba'i yo byad gnas mal/ bud shing tshun ma tshang
ba med par bsgrubs shing bsgrub la/ sgrub par 'gyur ba dang bcas pa 'di thams cad kyi bdag rkyen/ bsod nams bye ba'i dpal gyis legs par bskrun pa'i dad pa'i rtsa ba rab
tu brtan zhing / ngo tsha dang khrel yod pa dang gtong phod pa la sogs pa 'phags pa'i nor bzang po'i dpal 'bar ba/ chab srid nges pas skyong ba sogs sngon gyi khrims lugs
bzang po lhur mdzad pa'i rgyal rigs sA la chen po 'a zhwa bsod nams rab brtan dpal bzang po yab yum sras dang bcas pa'i dad gus kyi bsam sbyor phun sum tshogs pas legs
par bsgrubs shing / tshul 'di dang 'di dag 'os so zhes dus su 'doms par mdzad pa po ni bdag cag gi bla ma lha dang bcas pa'i 'jig rten pa thams cad kyi skyabs/ mkhan chen
thams cad mkhyen pa chen po'i zhal snga nas kyi zhabs yin la/ 'chad nyan la sogs pa'i khur cung zad bla ma dam pa de'i sku drin gsob par 'dod pa'i bka' 'bangs thams cad
kyi tha ma'i yang tha mar gyur pa bdag gis khyer te/ mdor na 'dzin ma'i khyon 'dir spyir 'khrul pa'i dri ma thams cad dang bral zhing bstan pa'i bdag po zla med pa rje btsun
sa skya pa'i bstan pa rin po che dang / de'i snying po las kyang ches snying por gyur pa/ bdag

chen rdo rje 'chang chen po blo gros rgyal mtshan dpal bzang po yab sras kyi snyan brgyud slob bshad thun mong ma yin pa nyi zla ji srid gnas pa de srid du mi nyams shing ches
cher rgyas la rab tu 'phel bar byas pa yin no/ /de ltar dam pa'i mdzad pa mtha' yas yid bzhin chu gter chen po'i 'jings/ /kha dog tsam gyi sngar ma phal cher skrag pas
bsam yang mi nus pa/ /der ni bdag gi dad pa'i gru gzings brtson 'grus rlung dar bskyod pas zhugs/ /rtogs brjod nor bu'i cha shas rnyed pa yi ge'i rgyal mtshan rtse la bkod/
/grub gnyis yid kyi shing rta khengs 'dod rnams/ /tshur gshegs nor bu'i mchog 'dir gsol ba thob/ /ji ltar bsam pa'i dge legs dpal de dag /gegs med myur du thob la the
tshom bral/ /gzhung lugs chen po'i de nyid ma mthong zhing / /skyes stobs shes rab brtson 'grus mi ldan la/ /skye bo kun gyi tshad mar ma gyur pa/ /bdag 'dra'i blun pos
tshul 'di mi rigs mod/ /dam pa'i zhabs pad yun ring bsten pa dang / /mchog tu brtse bas yang yang rjes su bzung / /dad dang gus pa'i bsam sbyor mi dman pas/ /rgyal dbang
bla ma mchog de'i sku drin thob/ /grags 'dod smig rgyu'i rjes su mi 'brangs shing / /ston dang bstan pa gzhan nas mi 'tshol bar/ /ci mdzad khyed mkhyen bsam sbyor mi dman
pas/ /rang gzhan don du 'gyur snyam ngas 'di byas/ /sgro skur dri ma'i rab rib ring du spangs/ /ma nyams tshig gi dkyil 'khor rab tu gsal/ /byin rlabs 'od 'phreng grangs
med 'phro ba 'dis/ /skal bzang snying gi padmo cis mi 'byed/ /phal

tshig tho cher bkod pa'i rdo thal mdog /ma nges phyogs lhung ra ri'i rnyog ma can/ /shes ldan mig gis ldum rar shar ma thag /ngo mtshar pad dkar zum dang 'di mi 'dra/ /rgyal
ba'i mdzad pa mtha' dag lta ci smos/ /skal dman gdul bya'i snang ngor thams cad kyang / /ji bzhin tshul 'dir 'dus pa ma yin mod/ /bdag gi blo la snang ba tsam zhig bkod/
/dge ba 'dis mtshon dus gsum dge ba'i tshogs/ /gcig tu bsdus nas mkha' khyab sems can kun/ /srid 'gro nyam ngar ring po mi thogs par/ /rje btsun bla ma'i go 'phang thob
phyir bsngo/ /bdag kyang de nas skye ba thams cad du/ /'gro kun dga' byed bla med legs pa'i lam/ /gsal mdzad blo gros mtshungs med bla ma de'i/ /'phrin las sgrub pa'i bran
du skye bar shog /mi mnyes skad cig tsam yang mi byed cing / /ji ltar thugs la bzhed pa'i don de dag /srog kyang yal bar bor de bsgrub pa la/ /ngal ba med cing spro bas
'jug par shog /bla ma'i 'phrin las phyogs bcur spel slad du/ /gang la gang 'os rnam 'phrul du ma yis/ /skal ba rab 'bring tha ma thams cad kyang / /nges don zab mo'i lam
la 'god par shog /gang na bstan pas ma khyab mun pa'i gling / /dkon mchog gsum gyi sgra med de dag tu/ /dam pa'i chos kyi 'od zer 'bum phrag gis/ /grangs med 'gro ba'i
blo mun sel bar shog /rang nyid zhi bde'i bsam sbyor skad cig kyang / /bdag gi rgyud la skye bar ma gyur cig /nges par gzhan la phan na bskal pa brgyar/ /dmyal ba'i gnas
su'ang dga' zhing 'dug

par shog /lam log lam gol lam ngan zhugs pa kun/ /myur du yang dag lam la 'god byed cing / /sangs rgyas zhing sbyong sems can smin byed gyur/ /smon lam rgya mtsho yongs su
rdzogs byed shog /bdag ni mthong thos dran reg grib ma phog /gus pas mchod dang sdang bar byed pa sogs/ /'brel pa thogs pa'i sems can thams cad kyang / /bla ma mchog gis
rjes su 'dzin par shog /rgyal ba rgya mtsho'i chos kyi mdzod bzung nas/ /bskal ba rgya mtshor rnam 'phrul sna tshogs kyis/ /chos kyis 'phongs pa'i sems can thams cad la/
/chos kyi sbyin pa lhug par gtong bar shog /tshe 'di yun ring 'tsho zhing longs spyod ldan/ /nad dang bgegs med dam tshig sdom pas phyug /gsang chen zab mo'i bshad sgrub
mtha' yas pa/ /dpal ldan bla ma'i 'phrin las rgyas byed shog /bkra shis gang zhig rigs brgya'i gtsug tor nor bu'i rtse la zhabs sen zla dbang gar byed cing / /bkra shis kun
'byung lhan skyes dga' chen legs par mnyes pa'i ngo mtshar legs byas mtha' yas pas/ /bkra shis rgyal ba'i mtshan ma yid 'ong dpal ldan phun tshogs bzang po'i zhabs zhes
snyan grags pa/ /bkra shis mtshan gyi rgyal rnga bsgrags pas phyogs 'dir chos dang srid pa'i dge legs rgyas pa'i bkra shis shog /ces bdag cag gi mkhan po dus gsum gyi bde
bar gshegs pa thams cad kyi ngo bo don gyi slad du mtshan nas smos te/ rje btsun rdo rje 'chang sgo rum pa chen po'i zhal snga nas kyi rtogs pa brjod pa'i gtam ngo mtshar
yid bzhin chu gter bzhad pa zhes

bya ba 'di ni/ rje btsun bla ma de nyid las sdom pa gsum gyi bka' drin thob pas mchog tu skal pa bzang por gyur pa'i btsun pa mkhyen brtse'i dbang phyug bstan pa'i rgyal mtshan
dpal bzang pos lcags mo bya'i lo/ zla ba dgu pa'i tshes gsum la rgyud sde rgya mtsho'i chos sgra rgyun mi 'chad par sgrogs pa'i gnas/ dpal sbug rnam par grol ba'i ri
khrod du/ bla ma dam pa'i yon tan rjes su dran bzhin pas sbyar ba 'dis kyang / sems can thams cad kyi rgyud la bla ma dam pa'i ye shes kyi gzigs pa myur du 'jug pa'i rgyur
gyur cig /mangga laM// //

